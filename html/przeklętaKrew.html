<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Przeklęta krew</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Przeklęta krew</h1>
        <h2>
            <a class="header__link" href="https://www.youtube.com/watch?v=YZkFjWJVt6c" target="_blank"
                rel="noreferrer noopener">
                Dobrze się czyta przy D&D Ambience - Dockside Market<span class="header__span">(otworzy
                    się w nowej zakładce).</span></a>
        </h2>
    </header>

    <main>
        <div class="textBlock">
            <p class="paragraph">Śnieżnobiałe niemiłosiernie rozdarte mewy frunęły od strony portu w głąb miasta.
                Zawadiacko szybowały tuż
                nad rudymi dachówkami i kopcącymi kominami z poczerniałej cegły. Hardym kwileniem odpowiadały wrogim
                prychnięciom kotów szlajających się po balkonach tudzież parapetach ceglanych kamienic. W oddali,
                bursztynowe słońce przeciskało się ku horyzontowi przez kłębowiska posiniałych chmur, malując złocistymi
                promieniami strzelistą świątynię. Trójnawowa bazylika wynurzała się z morza dachów opadających łagodnie,
                lecz urywających się wysoko nad zagraconymi uliczkami. Ciasne, brukowane i w cieniu zdających się chylić
                nadeń domostw prowadziły pod sklepowymi szyldami do sakralnego dzieła architektonicznej sztuki. Bogato
                zdobioną ślepymi maswerkami fasadę boskiego przybytku zamykały dwie wieże. Kamienne gargulce, zastygłe w
                bezruchu monstra, sięgały ku pinaklom spętanym cierniowym pnączem.</p>
            <p class="paragraph">W jednym z najwyżej usytuowanych okien katedry, przedzielonym kolumną, przysiadła mewa.
                Kwiląc
                szczebiotliwie jakby prześmiewczo, z ciekawością przyglądała się kobiecie, pod każdym względem różniącej
                się
                od typowej mieszkanki Glaubensleiden. Niewiasta na wysokości, nic sobie nie robiąc z rozciągającej się
                pod
                jej stopami przepaści, stała w oknie wpatrzona w horyzont. Nie chowała włosów w czepcu czy chuście,
                tylko
                miała je puszczone swobodnie, tyle że skręcone w dredy. Karnacja u niej była, niespotykanie w północnych
                częściach cesarstwa, śniada. Policzek i dekolt znaczyły blizny. Na podkute buty z wysokimi cholewami
                opadała
                prowokacyjnie wycięta szkarłatna spódnica. Wyżej, obszyty równie krwistą koronką wzorzysty gorset
                szczególnie podkreślał i tak już nad wszelką frywolność uwydatniony biust. Usta mięsiste niby dwa zwarte
                ze
                sobą we wzajemnym pożądaniu ślimaki kusiły do grzesznego pocałunku pod buńczucznie zadartym noskiem.
                Spod
                zalotnie podkręconych rzęs patrzyły umęczone oczy.</p>
            <p class="paragraph">Mewa uważniej przyjrzała się barwnej postaci. Zaraz sobie przypomniała, w czyim to
                towarzystwie przyszło jej
                podziwiać panoramę miasta skąpanego w miedzianym świetle zachodu. Wścibska ptaszyna nie wspominała
                dobrze
                pierwszego spotkania z opierającą się o kolumnę szelmą. Drugiego zresztą też nie. Poznała ją przypadkiem
                w
                sąsiadującym z ratuszem zamtuzie, gdzie dostała odeń miotłą po kuprze za to, że obsrała balustradę
                obwieszonej czerwonymi latarenkami werandy. Potem, pewnego popołudnia, wprawdzie pochmurnego, ale
                przyjemnego, omal nie zeszła na zawał, frunąc sobie spokojnie nad stocznią. Otóż, wiedźma ta bezczelna,
                w
                spódnicy po hultajsku rozchełstanej a bezecnie rozsznurowanym gorsecie, prawie ją wtedy staranowała. Na
                bogato zdobionym krześle z wysokim oparciem pędziła, wszetecznica, zuchwale, jakby całe niebo należało
                do
                niej. Wspominająca to wszystko mewa, nagle tknięta złym spojrzeniem prześladowczyni, w te pędy
                czmychnęła w
                przestworza. Ze strachu pozostawiła po sobie kilka piór, a ze złośliwości solidną porcję kupy. Niech
                sobie
                czarownica nie myśli, że jest jedyną zołzą w mieście.</p>
            <p class="paragraph">Jednak Astryldzie nie w głowie było rywalizowanie z portowym drobiem o tytuł podniebnej
                megiery. Jej myśli
                krążyły wokół spraw wagi znacznie wyższej od ciężaru ptasich odchodów, nie wspominając o kilku strzępach
                pierza.</p>
            <p class="paragraph">Wzrok kurtyzany poleciał daleko w dół. Na ocienionym placu przed bazyliką, wokół
                fontanny prezentującej
                rzeźbę spętanego cierniami męczennika, spacerowali ludzie. Mało kto zwykł poświęcać wolny od pracy czas
                wieczornym mszom, co kapłani nie omieszkiwali wytykać przy byle okazji. Glaubensleiden w kwestii
                pobożności
                było czarną owcą wśród cesarskich miast. Mimo obecności majestatycznej katedry, całego mnóstwa
                cierniowych
                kapliczek, a nawet ufortyfikowanej placówki Płomiennego Oficjum, wiara lokalnej społeczności cierpiała
                wiele
                dolegliwości. Wyznaniowej żarliwości nie brakowało jedynie tutejszym inkwizytorom i kapłanom.
                Rozsierdzeni
                jawnymi przejawami bezbożności, nieustannie słali listy do patriarchy Kościoła Cierniowego Boga. W
                nieustępliwych petycjach apelowali o zezwolenie na oczyszczające działania, zakrojone na szeroką skalę.
                Celem miałoby być wyplenienie z miasta diablego plugastwa i tym samym umocnienie wiary. Innymi słowy,
                należałoby spętać krwiożerczymi pnączami co najmniej ćwierć mieszkańców, by się dla przykładu srodze
                wykrwawili. Potem winno się ich wszystkich puścić z dymem. A przynajmniej tych najmajętniejszych, gdyż
                zarówno kościelna, jak i inkwizycyjna kasa Glaubensleiden miała przewlekły kłopot z przesłonięciem dna
                złocistymi monetami. Wszak z posługi kapłańskiej czy okazjonalnych nalotów na pojedyncze domostwa
                niewiele
                można było wyciągnąć. Patriarcha doskonale zdawał sobie z tego sprawę, a mimo to milczał, zdatnie
                udając, że
                problemu z pobożnością w cesarstwie nie ma. Wtórował mu sam cesarz. Suweren, na starość zrobił się
                rozważny
                i pragmatyczny. Dla niego jedyną istotną kwestię stanowił płynący z bezbożnego miasta wprost do
                cesarskiego
                skarbca szeroki strumień dóbr wszelakich. Gottlandzki władca miał daleko idące wątpliwości, czy aby
                źródło
                to nie wyschłoby w wyniku pochopnych działań inkwizycji. A już na pewno nie wyobrażał go sobie płynącego
                w
                inną stronę. Glaubensleiden było najbogatszym z portowych miast północnego wybrzeża cesarstwa. Choć z
                mocy
                dziedzicznego prawa należało do cesarskiej korony, jego rajcy nie kryli się z zamiłowaniem do
                politycznej
                niezależności. Również z uprzedzeniem do religijnego fanatyzmu, potajemnie pielęgnowanym przez Astryldę.
                Kontrolując handel całego regionu, metropolia mogła sobie pozwolić na wystawienie najemnej floty i
                zaciężnej
                armii, na tyle potężnych, by postawić się cesarzowi okoniem. Kalkulacja zatem przedstawiała się prosta i
                wyznawali się weń wszyscy poza lokalnymi orędownikami wiary. A być może oni właśnie pojmowali ją
                najlepiej,
                przez co już dawno się weń połapali rozumiejąc, że w podziale zysków są notorycznie pomijani. Pancerne
                wagony, wyładowane złotem, regularnie jeździły do stolicy. Nawet jedna moneta z kościelnego przydziału
                nie
                lądowała w kabzie miejscowych kapłanów czy inkwizytorów. Na domiar złego, podsycani wiedźmim urokiem
                rajcy
                zawzięli się na nich, kompletnie nieskorzy do jakiejkolwiek z nimi komitywy. Tymczasem dobrze opłaceni,
                patriarcha z cesarzem, zgodnie patrzyli przez palce na wszelkie niedociągnięcia w dziedzinie krzewienia
                wiary w Glaubensleiden. Takim niedopatrzeniem wymagającym przymrużenia oka była Astrylda i jej
                ekstraordynaryjny zamtuz. Wszystkich rajców, jak jeden mąż, wraz z kilkoma miejscowymi duszpasterzami
                oraz
                inkwizytorami miała owiniętych wokół palca. Żaden nawet nie podejrzewał, że padł ofiarą czarownicy.
                Wprawdzie piewcy cierniowej wiary posłuch w mieście mieli nijaki, ale nikomu przez myśl by nie przeszło,
                iż
                wiedźma zdolna byłaby zawładnąć uczuciami, bądź co bądź, bogobojnych oficjeli. Tak się jednak stało,
                choć
                rzecz, bardziej niż serca, dotyczyła przyrodzenia. Prędzej szło tutaj o chutliwość ordynarną niźli
                miłość
                wrażliwą, ale notable w objęciach Astryldy niejednokrotnie ślubowali, że jest dokładnie odwrotnie.
                Czarownica przyjmowała ich śluby z pobłażliwym uśmiechem, bo i jej przecież nie o górnolotne uczucia
                chodziło.</p>
            <p class="paragraph">Układy, władza, wpływy i pieniądze… Wszystko wokół tyłka krąży, rozmyślała wiedźma,
                patrząc w przydymioną
                dal miasta. A im ów jest gładszy i zgrabniejszy, tym więcej skorumpowanego towarzystwa przyciąga.
                Pociągnęła
                nosem, spoglądając na znikającą za odległym horyzontem miedzianą tarczę słońca. Gdy chmury pod
                ciemniejącym
                niebem przybrały sinoróżowy odcień, czarownica osunęła się po kolumience na tenże skrycie wielbiony
                przez
                miejskich oficjeli tyłek. Zwiesiwszy z parapetu upstrzoną podwiązką nogę, przyjrzała się świeżej bliźnie
                szpecącej jej filigranową rękę. Oglądając ją, wspominała Miodunkę mówiącą o klątwie rzuconej na
                Hagalmorczyka. Potężne fatum, co nici losu plącze i rzeczywistość do swej woli nagina. Nie ma znaczenia,
                co
                zrobimy, skoro warg i tak pierw do tych z nas trafi, do których trafić ma. To był argument sędziwej
                wiedźmy
                przekreślający wszelką szansę na ponadsabatową współpracę, z którą Astrylda wiązała wielkie nadzieje. W
                grymasie bolesnej niechęci, rozpustnica rozpostarła palce, skąd oparzenie wchodziło po nadgarstku na
                przedramię. Blizna wciąż piekła i wpełzała do głowy niespokojnymi szeptami.</p>
            <p class="paragraph">W tym fatum z pewnością pazury maczał ktoś jeszcze, wyrokowała w duchu nierządnica.
                Ktoś, na zlocie
                fizycznie nieobecny i równie potężny, co protoplastki. Być może potężniejszy. W czas sabatu poczuła
                dotkliwą
                obecność tego kogoś. Języki rytualnego ognia liznęły ją niespodziewanie, kiedy ciskała weń końskie
                przyrodzenie. Wydarzyło się to w oka mgnienie, niemniej oparzenie wzięło się z tego tak paskudne, jakby
                trzymała rękę w płomieniach dobre kilka chwil. Żadna z czarownic wtedy nie spostrzegła, tym bardziej nie
                pojęła, że Astrylda stała się narzędziem klątwy, w powoływaniu której brała udział. Od tamtego czasu nie
                mogła się jej oprzeć i nie potrafiła o tym mówić. Przekleństwo chwytało ją za język za każdym razem, gdy
                próbowała prosić o pomoc. A dyskretne było w swym procederze niczym lafirynda, co taka w czas bankietu z
                burżujem przy bogatym stole siedzi i pod nim go pieści.</p>
            <p class="paragraph">Klątwa plącze nici mego losu, pomyślała wiedźma ze złością, zaciskając w pięść
                poparzoną rękę. Nagina mą
                rzeczywistość do swej woli. Sfrustrowana wstała spod okiennej kolumny, otrzepała spódnicę i raz jeszcze
                spojrzała na horyzont, który połknąwszy słońce, dogasał niby gorejące w kominku polana. Próżne me
                starania,
                westchnęła ciężko, umęczona drążącym ją nieszczęściem. W przeciągu kilku ostatnich tygodni obleciała
                niemal
                wszystkie członkinie sabatów. Pod pozorem intencji namówienia ich do współdziałania w kwestii
                nietypowego
                kochanka, starała się przemycić błaganie o ratunek ze szponów przekleństwa. Niestety żadna z czarownic
                nie
                dostrzegła tego, co desperatka ukrywała między wierszami. Ciążące nań fatum było zbyt czujne, by mogła
                zrobić cokolwiek wprost.</p>
            <p class="paragraph">Niestety, z rezygnacją skwitowała przemyślenia. Nie zdawała sobie sprawy, że Miodunka
                wie, a przynajmniej
                podejrzewa. Ale czy wiedźma znad błotomyjskiego jeziora zrobi z tym cokolwiek poza puszczeniem w
                niepamięć?
                Szanse rysowały się nikłe. Z zasady drzewne czarownice miały gdzieś problemy wiedźmich ladacznic.
                Miodunka
                nie stanowiła tutaj odstępstwa od normy. Pozostawiona więc na pastwę klątwy nierządnica, smagnięta
                ziąbem
                północnego wiatru, otuliła się rękami.</p>
            <p class="paragraph">Robiło się późno. Nadchodząca noc malowała niebo coraz ciemniejszymi barwami, na
                uliczkach zapalano pierwsze
                latarnie, a portowy zgiełk zanikał wespół z kwileniem mew. Ciągnąca od morza bryza niosła ze sobą zapach
                mroźnej północy.</p>
            <p class="paragraph">Przeklęta czarownica przymknęła oczy, wciągnęła głęboko ostre powietrze i rzuciła się z
                okna katedry. Bogato
                zdobione krzesło z wysokim oparciem, dotąd przyczajone gdzieś za rogiem wieży, tylko czekało, aż wiedźma
                wreszcie zdecyduje się ruszyć w przestworza. Astrylda zwykle o tej porze owijała sobie kogoś wokół palca
                bądź już owiniętego owijała dokładniej. Jednak dzisiejszej nocy klątwa miała wobec niej inne plany.
                Niespokojne szepty nieustannie drążyły głowę wiedźmy. Tylko ona je słyszała. Nieodparte pragnienie
                objęcia
                Hagalmorczyka w posiadanie łaskotało ją nieznośnie.</p>
            <p class="paragraph">Noc na dobre rozgościła się w mieście, zapraszając hultajów i wszetecznice do wyjścia
                na ulice. Pożółkły
                księżyc przyświecał im w uprawianiu nierządu, wisząc nad spadzistymi dachami portowych magazynów i
                burdeli. Wiatr wtenczas pchał i rozdzierał chmury wysoko na niebie. Pośród nich, natarczywe fatum gnało
                rozjuszoną czarownicę o zaciętej twarzy i wczepioną w siedzisko krzesła zdobionymi złotem palcami. To
                dzisiaj, pomyślała, mocno rozbudzona nową, bliżej nieokreśloną żądzą.</p>
            <p class="paragraph">Nim noc zapadła i tenże głód odezwał się w trzewiach rozpustnicy, w Glaubensleiden
                zdarzyło się coś
                niecodziennego. Oto w południe minionego dnia, pod główną bramę miasta zajechał konwój. Kryte wozy pod
                eskortą ciężkozbrojnej kompanii najemnej liczącej trzydziestu piechurów i dziesięciu konnych. Starczyło
                ich
                z nadkładem do odparcia każdej możliwej zbójeckiej napaści, do których zresztą na bezpiecznych drogach
                statecznego cesarstwa dochodziło niezwykle rzadko. Czasem tylko, co śmielszym chłopom wyszło się na
                trakt,
                bo ich przy gorzałce fantazja poniosła. Zamarzyła się wolność z fantazją prawdziwych maruderów. W
                najlepszym
                wypadku ich rejterada z pańszczyzny kończyła się pręgierzem i ponownym zagnaniem do roboty. Jeśli zaś
                przedtem udało im się co nieco zwojować, szli do karnej kompanii. W ostateczności na szafot ku uciesze
                miejskiej ciżby. W ostateczności, gdyż każdy feudał zwykł zastanowić się dwa razy przed posłaniem
                darmowej
                siły roboczej na stryczek czy pod topór, zwłaszcza, że kat darmowy nie był. Spektakularnie więc żywota
                dokonywali tylko i wyłącznie wyjątkowo uzdolnieni swawolnicy. A takich w cesarstwie ze świecą szukać,
                przez
                wzgląd na solidne surowe prawo. Zatem zbrojny konwój stojący pod bramą Glubensleiden, zdecydowanie nie
                był
                do końca przemyślaną inwestycją. Chyba, że komuś bardzo zależało na zwróceniu na siebie nie byle jakiej
                uwagi. Tym kimś były trzy kobiety. Wysokie i o niepokojących spojrzeniach wcale nie potrzebowały
                pancernych
                wagonów, by wywołać zamieszanie. Dwie z nich jechały konno. Pierwsza, o włosach w kolorze przywodzącym
                na
                myśl srebrzyste skały. Z twarzy wprawdzie łagodna, ale wystarczyło raz na nią popatrzeć, by zrozumieć,
                że
                lepiej w niczym jej nie uchybić. Drugiej, co jechała po przeciwnej stronie czołowego wozu, ktoś musiał
                wylać
                na głowę wiadro krwi, można by pomyśleć, lecz to włosy były. Ruchy i mimika krwistowłosej zdradzały
                wypracowaną z niemałym trudem powściągliwość, która niby stalowy łańcuch trzymała na wodzy porywczy
                charakter. Obie awanturniczki nosiły się wyzywająco i groźnie. Ze skórzanych gorsetów sterczały ćwieki.
                Nierówno wykończone kolcze płaty częściowo zakrywały uda i ramiona. Cholewy butów sięgały wyżej kolan, a
                całość spinały stalowe oka i rzemienne paski. Lekkie, dobrze dopasowane do ciała, pancerze te, dawały
                pełną swobodę ruchu. Nawet laik dostrzegał weń hagalmorski kunszt. Mieszkańcy
                Glaubensleiden w lot więc pojęli, że na czele konwoju stały warginy. Na
                tę
                okoliczność milicja całego miasta zebrała się pospiesznie przed główną bramą. Również w hurdycjach ponad
                nią
                i na całej długości sąsiadujących zeń murów.</p>
            <p class="paragraph">Trzecia z łotrzyc, w odróżnieniu od dwóch pierwszych, nie podróżowała konno, tylko
                powoziła frontowym wozem.
                Nie nosiła zbrojnego odzienia, lecz suknię luźną i nader skąpą jak na pobożny gottlandzki gust. Żywa
                barwa
                tkaniny też pozostawiała wiele do życzenia w kwestii niewieściej skromności. Urodę powożącej wołami
                kobiety
                określić należało jako drapieżną, co stało w mocnym kontraście z jej stanem. Siedząc w bezwstydnym
                rozkroku,
                wychowanka zamorskiej północy robiła miejsce pękatemu brzuchowi. Zaawansowana ciąża anonsowała rychłe
                rozwiązanie, które u wargin standardowo następowało już szóstego miesiąca od poczęcia. Zmobilizowani z
                całego miasta strażnicy nie wiedzieli tego, na szczęście dla ichnich nerwów, dość zszarganych
                niezapowiedzianą wizytą diablic z Hagalmory. Taka wiedza wcale by im na służbie nie pomogła, tylko
                utwierdziła w przekonaniu, że wargowie to nie ludzie są, jeno demony w ludzkich ciałach przez wiedźmy
                zaklęte.</p>
            <p class="paragraph">Zasadniczo hagalmorscy łowcy przygód w niewielkich grupach mogli bez przeszkód
                podróżować po ziemiach
                cesarstwa. Zawsze jednak budząc lęk i uprzedzenie. Owszem, były miasta, gdzie nie mieli wstępu. Wszelako
                z
                reguły otwierano przed nimi bramy, gdyż ich wizyty często okazywały się bardzo użyteczne. Jak bowiem
                świat
                światem, każda mieścina borykała się, jeśli nie z monstrum, co należało je czym prędzej ubić, to z
                szajką
                bandziorów wymagających pilnego zaszlachtowania. Ewentualnie z posażnym sąsiadem, któremu należało
                wytłuc z
                głowy uzurpatorskie zapędy. A wargowie nadawali się do tego idealnie. Tym bardziej, że nie żądali za swe
                usługi zapłaty, gdy już zdecydowali się zaangażować w czyjś problem. Jak nikt, mieli opanowaną
                samowystarczalność. Do tego odznaczali się dziwną awersją do mamony i zgoła odmiennym wyobrażeniem
                szlachectwa czy moralności. W końcu nie ludzie to byli, jeno demony, głosiła obiegowa opinia. A kiedy
                zamiast włóczyć się po świecie w niegroźnej dla powszechnego miru grupce, idą tacy na czele pokaźnej
                siły,
                rzecz jest wówczas oczywista. Będą niszczyć i mordować. Dlatego porządkowa elita Glaubensleiden
                zmobilizowała się w pełni swego zbrojnego potencjału.</p>
            <p class="paragraph">Zwarta kolumna włóczników tarasowała szeroki most wiodący do naprędce zatrzaśniętej
                bramy. Na wszelki
                wypadek opuszczono też kratę. Wielką i ciężką tak, że dźwigano ją wołami wpiętymi w potężne kołowroty.
                Zwierzęta sapały niespokojnie, zagnane w kieraty. Na szczęście dla rogaczy kratownicę zrzucano tylko na
                specjalne okazje. A taką, gwoli usprawiedliwienia zwierzęcego wyzysku, niewątpliwie była najemna
                kompania
                eskortująca, Bóg jeden raczy wiedzieć, co. Upiorzyce zza Północnego Morza zaś czyniły rzeczoną okazję
                nader
                specjalną. Nie dziwota zatem, że na głównym moście, jak zresztą w całym mieście, zrobiło się bardzo
                nerwowo.
                Milicja włóczników w bojowym szyku zagradzała przejazd. Nad zamkniętą bramą, spomiędzy zębów krenelażu i
                z
                okienek hurdycji, wychylali się kusznicy, mierząc, przede wszystkim, do wargin, zwłaszcza do tej
                ciężarnej.
                Przezorny sierżant strzelców tak rozkazał, a to z obawy, że pancerne wozy mogły być jedynie przykrywką.
                Prawdziwe zagrożenie, sądził, hagalmorska diablica przemycała w brzuchu. Z kolei kapitan warujących na
                moście włóczników podsycał czujność podkomendnych, przykazując im, by mieli baczenie na wozy właśnie.
                Wszak
                to w nich mogło się ukrywać co najmniej drugie tyle najmitów gotowych palić, gwałcić i rabować. Bez
                względu
                na to, czy któryś z dowódców miał choć cień racji, atmosfera przed główną bramą miasta zagęszczała się
                coraz
                bardziej. Emocje opadły nieco, dopiero gdy z przybyszami rozmówił się sam komendant milicji. Oschle
                szybko i
                konkretnie ustalono, co następuje:</p>
            <p class="paragraph">Kompania najemna zostaje zawrócona do karczmy na rozstajach, bezpiecznie oddalonych o
                pół dnia drogi. Wozy
                po gruntownym przeszukaniu pojadą do ratusza, natomiast ciężarna kobieta będzie mogła poruszać się po
                mieście swobodnie, ale pod strażą. Komendant najwyraźniej podzielał obawy sierżanta.</p>
            <p class="paragraph">Na zaproponowane warunki warginy przystały bez dąsów i targów, co naczelnikowi milicji
                wydałoby się dziwne,
                gdyby nie wiedział z kim ma do czynienia. Ani on przecież, ni ktokolwiek inny w Glaubensleiden nie
                odważyłby
                się wykpić śmiertelnie niebezpieczne córki wojny. Nawet gdy okazało się, że pancerne wozy wyłożone są
                skrzyniami pełnymi amazońskich kosztowności.</p>
            <p class="paragraph">Tylko na co upiorzycom te bogactwa, skoro nie widzą w nich wartości? Zastanawiał się,
                komendant. Mrużąc
                podejrzliwie oczy, odprowadzał wścibskim spojrzeniem wjeżdżający do miasta konwój. Poruszając żuchwą na
                boki, jakby tym myślał dopompować więcej krwi do mózgu, koncypował gorączkowo tak, iż niczego nie
                wykoncypował. Za to sierżanta zrazu język świerzbił i pewnie by warginy jął indagować, gdyby się nie
                pohamował. Wolał jednak diablic nie prowokować. Jeden z drugim pozostali więc z niczym, ale upragniona
                przezeń odpowiedź w tej historii w końcu padła, tyle że nie im na uszy, ni na oczy.</p>
            <p class="paragraph">Gdzie indziej, wieczorem, gdy nocny mrok siłował się w zaułkach z ciepłym światłem
                płonących latarni. Gdy
                uczciwi ludzie w zaciszu swoich domów rozprawiali o zamorskich przybyszach. Gdy gdzieś zaszczekał pies,
                zapłakało dziecko, zamiauczał kot i zahukała sowa. Astrylda wtenczas siedziała na gzymsie ratusza, skąd
                obserwowała swój przepysznie oświetlony czerwonymi latarenkami przybytek. Zamtuz z wielkim dachem, pod
                którym kryły się dwie kondygnacje wychodzące pokaźnym wykuszem na rozległy taras, bujnie porośnięty
                kwiecistymi pnączami. Każdego wieczoru na tym słynnym widokowym balkonie, miejscy dostojnicy balowali
                obscenicznie w zacnym towarzystwie najprzedniejszych dam lekkich obyczajów. Ich gorszącej swawoli
                przygrywała muzyka płynąca przez szeroko otwarte dwuskrzydłowe drzwi. Jednak tej nocy cicho było jak
                makiem
                zasiał. Taras pusty, drzwi zawarte.</p>
            <p class="paragraph">To dziś, krążyła myśl po głowie czarownicy. To dziś, powtarzała w duchu nierządnica,
                czując w brzuchu i
                piersi wątpliwie przyjemne łaskotanie klątwy. Targana magiczną obsesją, wiedźma spojrzała w dół na
                rynek,
                gdzie szwendali się strażnicy z uniesionymi przy głowach pochodniami. Zeskoczywszy z gzymsu na krzesło,
                przefrunęła na burdelowy balkon, ale wcześniej upewniła się, że nikt jej nie zoczy. W Glaubensleiden nie
                trudno było zostać pomówionym o konszachty ze złym, a ludzi łatwo szło przeciw złemu podburzyć. Za
                każdym
                razem, gdy zauważano przelatującą nad miastem czarownicę, ruszała propagandowa machina. Zwykle w
                następstwie
                pobożnej nagonki ktoś lądował w cierniowym pnączu, a potem ulatywał z dymem, oblizywany do kości
                językami
                zbawiennego ognia. Astryldę wprawdzie dręczyło z tego powodu sumienie, ale nie potrafiła sobie odmówić
                tyleż
                wygody, ileż frajdy, jaką dawało podniebne podróżowanie.</p>
            <p class="paragraph">To dziś, powtórzyła w myślach, poniekąd chcąc dać odpór naglącemu ją przekleństwu. To
                dziś, przywarła do
                balkonowych drzwi, muskana nocnym zefirem. To dziś, z mocą pchnęła drewniane skrzydła, otwierając je na
                oścież. Wiatr wpadł do środka wraz z jej wygłodzonym spojrzeniem, roztrącając powłóczyste firany.</p>
            <p class="paragraph">Wystrojona erotycznymi obrazami i rzeźbami olbrzymia komnata miała na wyposażeniu
                kilkanaście krytych
                baldachimami ogromnych łóżek. To na nich każdej nocy działy się rzeczy siarczyście piętnowane z
                kościelnej
                ambony. Przez środek ekstrawaganckiej mansardy ciągnął się długi stół. Na dostawionych doń, wykwintnie
                inkrustowanych krzesłach z wysokimi oparciami zwieńczonymi maleńkimi maszkaronami, siedziały one.
                Wszystkie
                trzy, lecz tylko jedna przykuwała szczególną uwagę wiedźmy. Astrylda z mocy klątwy słyszała szum krwi
                tętniącej w pękatym brzuchu czarnowłosej warginy. Zbliżając się do niej z obłędem wymalowanym na twarzy,
                wprost czuła moc już dojrzałego serca. Niemal gotowego do wyjścia na świat. Mogłaby przysiąc, że jej
                uszu
                sięgnęły cmoknięcia ssących kciuka usteczek.</p>
            <p class="paragraph">Córki wojny wstały od stołu, wlepiając w oszołomioną wiedźmę spojrzenia niepokojących
                oczu. Czarownica nie
                zastanawiała się, co zrobią, jeśli podejdzie zbyt blisko i gdy zrobi to, co musi. A musiała i nie mogła
                się
                powstrzymać. Ciężarna łotrzyca patrzyła na nią zaskoczona, kiedy ta, mrużąc oczy, lgnęła policzkiem do
                jej
                brzucha.</p>
            <p class="paragraph">Jesteś wreszcie. Czuję twój zapach. Pewnie pachniesz tak samo jak on. Wiedźma upajała
                się bliskością dziecka
                mężczyzny, o którym za sprawą klątwy nie mogła przestać myśleć, choć bardzo się starała.</p>
            <p class="paragraph">- Starczy tych ckliwości – rzekła oschle, Dalla, na co fatum, jakby stało z nią w
                porozumieniu, nieco
                odpuściło Astryldzie. Córa uroczysk, częściowo odzyskawszy kontenans, wstała z kolan. Taksując gości
                niby
                łania zapędzona przez wilki w pułapkę, usiadła na jednym z krzeseł przy długim stole. Dopiero wtedy
                zauważyła dwóch miejskich strażników w ciężkich przeszywanicach, polerowanych kapalinach i zbrojnych w
                halabardy. To znaczy byli weń zbrojni, gdyż teraz leżeli byle jak na podłodze pod zatrzaśniętymi na
                głucho
                drzwiami, zarżnięci niby świnie na uboju. I tyle zostało ze straży przydzielonej ciężarnej warginie.
                Astrylda zupełnie się temu nie dziwiła, wręcz spodziewała się ich marnego losu. Byłaby szczerze
                zaskoczona,
                gdyby takowy nie nastąpił. A że w jej zamtuzie na co dzień dochodziło do przestępczych fluktuacji litery
                prawa, ni trochę się nie przejęła martwymi milicjantami. Ich ciała, nim noc się skończy, wylądują w
                miejskich kanałach. Gdzieś, gdzie ludzkie oko ze strachu i obrzydzenia nie zajrzy.</p>
            <p class="paragraph">Warginy bacznie przyglądały się wiedźmie, przez co nie umknęło im, jak nerwowo i
                ukradkiem pociera
                oparzeniową bliznę na ręce.</p>
            <p class="paragraph">- Kto was tu wpuścił? – Spytała opryskliwie, czarownica, wciąż obsesyjnie pobudzona.
                Jej rozbiegane oczy
                zdradzały, że ma gdzieś odpowiedź. Ot, rzuciła byle pytaniem, usiłując odwrócić uwagę od swego dziwnego
                zachowania.</p>
            <p class="paragraph">- Jeden z twoich żigolaków wyznał nam, że tutaj zwykłaś spędzać wieczory – odezwała się
                ni to przyjaźnie, ni
                wrogo, krwistowłosa wargina, przysiadając zawadiacko na stole. Zaraz obok wiedźmy, usilnie starającej
                się
                uspokoić roztrzęsioną rękę.</p>
            <p class="paragraph">- Kiedy weszłyśmy do tej wytwornej komnaty, zastałyśmy bawiących się w niej ludzi –
                skalnowłosa siadając za
                stołem, opowiadała łagodnie. Coś jednak w tej łagodności było trwożącego, jakby słuchało się
                socjopatycznej
                ody do ludobójstwa. – W gruncie rzeczy mężczyźni, których tu spotkałyśmy, byli ludźmi. Kobiety też. W
                większości. Twoi klienci, nim czmychnęli na nasz widok, chyba nie do końca zdawali sobie sprawę, z kim
                się
                zabawiali. Przynajmniej takie odniosłam wrażenie.</p>
            <p class="paragraph">- Nie zdawali sobie absolutnie i oby tak pozostało – skomentowała Astrylda sugestywnie
                i z rozdrażnieniem,
                sprawiając wrażenie rozproszonej nerwowymi, wręcz panicznymi myślami.</p>
            <p class="paragraph">- Wszystko z tobą w porządku? – Freira zmarszczyła brwi, ale nie z troską, lecz
                ciekawością, co też takiego
                straszyło wiedźmę.</p>
            <p class="paragraph">- Do rzeczy – wtrąciła zniecierpliwiona Dalla, zapierając się jedną ręką o stół, a
                drugą o oparcie krzesła,
                na którym siedziała Astrylda, wyraźnie zaabsorbowana niedającą jej spokoju blizną. – Przywiozłyśmy ci z
                Amazonii pamiątkę – czarnowłosa wargina, mimo zaawansowanej ciąży, osaczała wiedźmę pozą i spojrzeniem.
                –
                Górę kosztownych świecidełek. Czy teraz zostawicie naszego faceta w spokoju?</p>
            <p class="paragraph">Kurtyzana zamiast odpowiedzieć, zaczęła maniakalnie potrząsać głową, bez mała chcąc zeń
                wytrząść dręczące ją
                szepty. Na nieszczęście dla jej wizerunku, tylko ona je słyszała.</p>
            <p class="paragraph">- No mówże, wiedźmo! – Mocny głos Dalli w jakimś stopniu otrzeźwił przeklętą
                rozpustnicę. – Dacie spokój
                Liznarowi czy nie!?</p>
            <p class="paragraph">- Za późno – Astrylda mówiła niejasno i niespokojnie, szamocząc się w tikach nerwowych
                wzorem narkomanki na
                głodzie. – Za późno – powtórzyła, zapalczywie trąc doprowadzającą ją do szału bliznę na przedramieniu. –
                Wasz luby jest już nieumarłym albo kimś podobnym, nie wiem. Pierwszy raz coś takiego robiłyśmy. Ciąży na
                nim
                klątwa. Potężna niczym Czarny Deszcz. Fatum swój rozum ma i zrobi z waszym kochasiem, co zechce – jak i
                ze
                mną, chciała wykrzyczeć, lecz przekleństwo w porę zdusiło jej gardło.</p>
            <p class="paragraph">- Eksperymentujesz na sobie z nowymi miksturami, czy co? – Freira dziwiła się
                neurotycznemu zachowaniu
                czarownicy.</p>
            <p class="paragraph">- A niech sobie choćby mózg nimi wytopi. Byleby zrobiła, co obiecała – wtrąciła
                gniewnie Dalla. – Skup się,
                obłąkana kurwo! – Wrzasnęła Astryldzie prosto w twarz. – Nic nie rozumiem z twojego bełkotu. Jaka
                klątwa? Co
                mu zrobiłyście? I co to za gadka o nieumarłym?</p>
            <p class="paragraph">Skołowaciała rozpustnica z trudem skupiła rozbiegane spojrzenie na wpatrującej się w
                nią warginie. Zebranie
                myśli stanowiło jeszcze większe wyzwanie.</p>
            <p class="paragraph">- Wasz kochanek umierał i w końcu nie umarł albo też ożył, nie umarłszy do końca.
                Zatem, technicznie rzecz
                ujmując, stał się nieumarłym – kurtyzana z niemałym wysiłkiem trzymała wypowiedź w ryzach logiki. –
                Ciążące
                na nim fatum jest zbyt silne, byśmy mogły cokolwiek cofnąć czy zmienić. Thurisaz Wyrd nie należy już do
                was,
                ani nawet do śmierci. Jest nasz. Klątwy nie sposób zatrzymać. Nie da się zmusić wichru, by przestał dąć.
                Fatum zbyt potężne. Wiem, że wam obiecałam pomoc w odzyskaniu oblubieńca, ale sprawy potoczyły się zgoła
                inaczej, niż zakładałam.</p>
            <p class="paragraph">Dalla wściekła się na poważnie. Znienacka wykręcając piruet, całkiem zresztą zgrabny
                jak na ciężarną
                kobietę, po drodze porwała topór z biodra stojącej tuż obok Freiry. Nim ta zdołała ją powstrzymać,
                rąbnęła
                ciężkim ostrzem w stół, omal nie łamiąc go na pół. Na szczęście nie była to głowa Astryldy, więc Freira
                z
                Runą odetchnęły z ulgą.</p>
            <p class="paragraph">- Od samego początku wiedziałaś, że gówno z tego będzie! – Furiatka złapała wiedźmę za
                szyję. – Zwodziłaś
                nas!</p>
            <p class="paragraph">Córy wojny zachowując pełen spokój, odciągnęły rozjuszoną przyjaciółkę od zdumionej
                własną niemocą
                czarownicy. Przeklęte fatum, pomyślała Astrylda w przypływie frustracji. Jeszcze raz spróbowała wniknąć
                w
                umysł hagalmorskiej awanturniczki, by pokazać jej, kto tu rządzi. Niestety bez oczekiwanego rezultatu.
                Po
                kolejnej nieudanej próbie, rozpustnica dostała silnego bólu głowy i wtedy zrozumiała, co jest na rzeczy.
                Czarnowłosa wargina była przecież w ciąży z nieumarłym hagalmorczykiem. Przeklęta krew, wiedźma naraz
                oprzytomniała, robiąc wielkie oczy. Skądinąd bym wiedziała, że to dziecię przeklętnika? Jestem
                naznaczona
                przez to samo fatum, więc czuję więź. Fatalna matka chrzestna, z politowaniem pomyślała o sobie. Choćbym
                chciała, nie skrzywdzę tej, co w łonie nosi dziecię klątwy. Spocona jęła dygotać. Monstrualna siła na
                chwilę
                ją porzuciła, hołubiąc nienarodzoną istotę. Korzystając z okazji, wiedźma w te pędy zebrała myśli, co
                stanowiło dlań nie lada wyzwanie, gdyż ciało miała rozpalone, zaś iście menstruacyjny ból brzucha
                uderzył do
                głowy.</p>
            <p class="paragraph">Co się właściwie stało na Jelenim Wzgórzu? Czym jest to dziwne fatum, które się tam
                zrodziło za naszą
                sprawą? Pochwyciło mnie przebiegle niby świadomy byt, a teraz tyranizuje wedle niepojętego widzimisię.
                Dlaczego jest tak potężne? Czy ono plącze nici losu i nagina rzeczywistość jeszcze dla nas czy już może
                przeciw nam? Co na to zimozmory? Mogą o niczym nie wiedzieć, jak pozostałe czarownice. Hagalmorczyk
                przyniesie nam wszystkim zgubę… Nie! Nie, nie, nie, nie…</p>
            <p class="paragraph">- Jesteś tam? – Runa postukała w głowę duszącą się w obłędzie Astryldę, nachyliwszy się
                nad nią wciśniętą w
                krzesło. – Z twoich słów zrozumiałam, że srogo zalazłyście śmierci za skórę. To się dla was dobrze nie
                skończy.</p>
            <p class="paragraph">Wiedźma szarpnęła się na krześle. Nieprzyjemne łechtanie wstrząsało całym jej ciałem.
                Napastliwe szepty
                przybierały na sile, a ręka zaczęła drętwieć od palącej blizny. Przekleństwo wróciło. Astrylda poczuła w
                nim
                obecność. Karzącą, rozżaloną i mściwą. Żądną odwetu. Spragnioną satysfakcji.</p>
            <p class="paragraph">- Śmiesz nas rugać? – Nierządnica poderwała się z krzesła, odpychając warginę. Choć
                była od niej dużo
                niższa, w tamtej chwili zdawała się dorównywać jej wzrostem. – To wszystko przez was – kurtyzana nie
                miała
                pewności, czy to ona mówi czy też fatum przez nią przemawia. – Dla urody zerżnęłyście kochanka sędziwych
                czarownic, a potem go zarżnęłyście, choć w niczym wam nie zawinił. Chciałyście się tym sposobem wykpić z
                miłosnego uroku, mimo że ten i tak wyparowałby wam z głów po tygodniu, może dwóch, ale nie, wy
                musiałyście
                ukatrupić wiedźmiego oblubieńca, bo cierpliwość jest wam obca. Rozsądek zresztą też, skoro nie
                pomyślałyście
                o konsekwencjach – Astrylda posadziła Runę na krześle, chyląc się ku niej tak, że mówiąc, niemal
                ocierała
                się o nią ustami. – Jakie to uczucie, zmarnować ukochanemu życie dla próżnej zachcianki?</p>
            <p class="paragraph">Freira w komnatowej dali wciąż uspokajała Dallę, przemawiając łagodnie do jej
                matczynego rozumu, a
                skalnowłosa wargina spuściła wzrok. Pod grubymi rzęsami łowczyni przygód ukryły się skąpane we łzach
                oczy.
                Pytanie wiedźmy zabolało. Bardzo.</p>
            <p class="paragraph">- Wtedy go nie kochałyśmy i nie przypuszczałyśmy, że się w nim zakochamy – wyznała
                cicho, nie podnosząc
                wzroku.</p>
            <p class="paragraph">- Niemniej wiedziałyście, że wiedźmy was przeklęły – napierała kurtyzana agresywnie. –
                Wiedziałyście, że
                wasza miłość to fatum, a mimo to zakochałyście się. A żeby było ciekawiej, uczuciem obdarzyłyście
                mężczyznę
                z waszego gatunku. Trzeba było rozmiłować się w kimś z Śródmorza albo Amazonii, ale nie, wy
                musiałyście
                wziąć sobie wybranka śmierci za oblubieńca.</p>
            <p class="paragraph">Runa naraz dźwignęła głowę. Spod gęstych rzęs łysnął niebezpieczny gniew, w którego tle
                jeszcze pełgał
                smutek.</p>
            <p class="paragraph">- Jesteśmy warginami – drapieżny ton głosu kontrastował z łagodnie prezentującą się
                fizjonomią hagalmorskiej
                łotrzycy. – Mało o nas wiesz, skoro zakładasz, że mogłybyśmy pokochać kogoś innego.</p>
            <p class="paragraph">- Zatem trzeba było porzucić sen o miłości, zamiast odbierać waszemu krajanowi szansę
                na wieczne ucztowanie
                z przodkami – czarownica nie miała zamiaru ustąpić, wciąż górując nad córą wojny. – Trzeba było ruszyć w
                świat i nie oglądać się za siebie.</p>
            <p class="paragraph">- Nie wierzę, że nie ma ratunku – odparła Runa podłamanym głosem. Jej gniewne
                spojrzenie stało się błagalne
                na tyle, na ile pozwoliło się mu takim stać demoniczne dziedzictwo mieniące się platynowymi iskierkami w
                popielnej barwie oczu.</p>
            <p class="paragraph">Astryldzie nagle zakręciło się w głowie, przez co, by nie upaść, opadła na krzesło
                naprzeciw Runy. Twarz i
                dekolt miała obficie zroszone potem, a oddech nierówny. Klątwa dawała się ostro we znaki. Tym bardziej,
                że
                na słowo „ratunek”, zasłyszane z ust łotrzycy, nierządnica jęła myśleć o własnym wybawieniu.</p>
            <p class="paragraph">- Może jest szansa – mówiła ostrożnie jakby w obawie, że przekleństwo zaraz zmusi ją
                boleśnie do ugryzienia
                się w język. – Można by spróbować zwrócić się do sędziwych czarownic. One z nas wszystkich najlepiej są
                obeznane w klątwach i urokach – prawdę mówiąc, to stodolne wiedźmy były niezrównanymi ekspertkami w tych
                dziedzinach, lecz Astryldzie przez myśl by nie przeszło, temu przyklaskiwać. Runa na jej propozycję
                zacisnęła usta, przecząc głową.</p>
            <p class="paragraph">- Zabiłyśmy im kochanka.</p>
            <p class="paragraph">- Przecież wiem! – Warknęła rozpustnica, rozdrażniona nieprzyjemnym łechtaniem,
                męczącymi szeptami i, nade
                wszystko dotkliwym, natręctwem piekącej blizny. Pamiątki po rytualnym ogniu. – Mam pomysł, jak je
                udobruchać
                – o dziwo, przekleństwo nie zdusiło wiedźmy, wspaniałomyślnie przyzwalając na rozwinięcie myśli, bo o
                nierozmyślność czarownica nie śmiała klątwy podejrzewać.</p>
            <p class="paragraph">Dalla z Freirą wróciły do stołu. Czarnowłosa awanturniczka wyglądała na spokojną, choć
                gniewne spojrzenie
                wciąż znaczyło jej szelmowską urodę. Freira natomiast, styrana uspokajaniem humorzastej przyjaciółki,
                klapnęła na krzesło. Wgryzła się w jabłko. Jednym uchem słuchała wiedźmy.</p>
            <p class="paragraph">- Niebawem w cesarstwie dojdzie do przewrotu.</p>
            <p class="paragraph">- Co nas to obchodzi? – Przerwała bezczelnie, Dalla, i zaraz jej wzrok starł się z
                poirytowanym spojrzeniem
                czarownicy.</p>
            <p class="paragraph">- Pozwolisz Astryldzie skończyć, to się dowiemy, co nam do tego – sytuację załagodziła
                Runa, patrząc
                niecierpliwie, ale też z wyrozumiałością na ciężarną furiatkę. Awanturniczka pod wpływem przyjaciółki
                postanowiła odpuścić. Na chwilę.</p>
            <p class="paragraph">- Cesarz Ewald II Roztropny z patriarchą Kutbertem Czcicielem dobrali się jak w korcu
                maku – opowiadała
                wiedźma rozedrganym głosem. Nadal nieprzyjemnie drążona obecnością klątwy. – Obaj są po równo zapatrzeni
                we
                własny interes, nijak związany z racją stanu, a do tego gnuśni tak, że kapcanieje przy nich całe
                cesarstwo.
                Nie podoba się to Hekardowi – kurtyzana zawiesiła głos znacząco, jakby radziła warginom zapamiętać to
                imię.
                – Najstarszy syn Ewalda. Zagorzały wyznawca Cierniowego Boga i pretendent do cesarskiego stolca. Marzy
                się
                mu rychło na nim zasiąść, a że jest to człowiek wyjątkowo zajadły, wkrótce dopnie swego. Ojca uważa za
                zgrzybiałego knura, do patriarchy zaś żywi wyłącznie pogardę. Żadnemu z nich nie zdradza się z
                uczuciami. Za
                to żywo i potajemnie układa się z lordami oraz arcybiskupami. Do skrytej komitywy zaprasza również
                inkwizytorów oraz mistrzów zbrojnych zakonów. Ima się wszystkich, co, jak on, uważają, że czas najwyższy
                obrócić leniwie klekoczący aparat pobłażliwej władzy w groźnie łomoczącą machinę zbawiennego ucisku.
                Pierwsze pod młot i bicz boskiego gniewu pójdzie Glaubensleiden, gdzie pod niebem latają czarownice, do
                kościoła prawie nikt nie chodzi, zamtuz z ratuszem po sąsiedzku stoją, a rozpasani rajcy rządzą się
                sami,
                złotem zbywając cesarza i patriarchę. Wkrótce przez całe cesarstwo przewali się kawalkada religijnego
                fanatyzmu. Na jej wierzchowcach Hekard zostanie wyniesiony na tron, Ewalda z Kutbertem zaś stratują
                kopyta.</p>
            <p class="paragraph">- Wybacz, ale wyłączyłam się w połowie twojego wywodu – wypaliła obcesowo, Dalla,
                chodząc niespokojnie
                wzdłuż stołu, jakby dziecko kopało ją zawzięcie, nie dając chwili wytchnienia. – Zamiast gadać dookoła,
                mogłabyś powiedzieć wprost, gdzie w tym całym przewrocie szansa dla nas na odzyskanie naszego mężczyzny.
            </p>
            <p class="paragraph">Astrylda miała serdecznie dosyć pyskatej awanturniczki. Tyleż z powodu jej agresywnego
                usposobienia, ileż
                przez fatum, które w bliskości przeklętej krwi jątrzyło się dotkliwie.</p>
            <p class="paragraph">- Zbrojny zakon nie zapewni Hekardowi zwycięstwa – rozpustnica mówiła szybko, zmęczona
                gośćmi, zwłaszcza
                ciężarną impertynentką. – Przyszły cesarz potrzebuje ludu. Propagandy, która jak młyn wody, do działania
                wymaga wroga. Najlepiej takiego, co siedzi gdzieś po sąsiedzku, żeby nie trzeba było doń leźć przez pół
                świata z ogniem i mieczem – wiedźma kolejno rozprostowywała drżące palce. – Marzania, Libera, Dziewania
                –
                wyliczyła i zaraz schowała paralityczną rękę. – Trzy z sześciu innowierczych krain powstałych z rozpadu
                czartoborskiego królestwa. Graniczące od wschodu z cesarstwem, sprawdzą się w tej roli idealnie. Hekard
                skieruje w ich stronę oskarżycielski palec, zapewne już wtedy ozdobiony cesarskim pierścieniem. Nowy
                ambitny
                cesarz przy pełnym poparciu równie świeżego i złaknionego sukcesów na drodze wiary patriarchy, we
                wschodnich
                sąsiadach dopatrzy się wszelkiego niemiłego Cierniowemu Bogu plugastwa. Niewątpliwie wywierającego
                zgubny
                wpływ na cne cesarstwo. A że Gottlandczycy zdyscyplinowani są i szczególnie cięci na wszystkich dookoła,
                zwłaszcza innowierców, wnet zaczną przekonywać do cierniowej wiary. Stalą i pożogą, bo słowem już raz
                próbowali. Z tego im się tylko męczennicy wzięli, choć każdy rozumny przyzna, że to oni właśnie od
                zawsze
                byli wodą na młyn fanatycznej propagandy. Przede wszystkim, tej inkwizycyjnej.</p>
            <p class="paragraph">- Ostatnie, czego chciałyby sędziwe wiedźmy, to ciernizacja krain, które uznały za swój
                dom – skonstatowała
                pod nosem, Freira. Szelmowsko rozwalona na krześle, turlała jabłko po stole.</p>
            <p class="paragraph">- W rzeczy samej – w chytrym uśmiechu przytaknęła Atrylda, zawzięcie pocierając
                drażniącą bliznę.</p>
            <p class="paragraph">- I niby co w związku z tym? – Dalla kopniakiem przewróciła krzesło i usiadła nań
                okrakiem, bynajmniej nie w
                poszukiwaniu odciążającej kręgosłup pozycji. Warginy, w przeciwieństwie do śródmorzanek czy amazonek,
                nie
                miewały takich problemów. – Mamy odeprzeć inwazję cesarstwa, żeby udobruchać czarownice? – Awanturniczka
                spytała tonem z pogranicza niedowierzania i poczucia absurdu.</p>
            <p class="paragraph">- Coś w ten deseń – odpowiedziała wiedźma zadzierzyście, na co furiatka prychnęła
                prześmiewczo.</p>
            <p class="paragraph">- Próbujemy upiec dwie pieczenie na jednym ogniu, co? – Dalla uśmiechnęła się
                złośliwie.</p>
            <p class="paragraph">- Coś mi imputujesz? – Odgryzła się kurtyzana.</p>
            <p class="paragraph">- Chcesz nas wplątać w wojnę – wargina wspierając się rękami na oparciu przewróconego
                krzesła, wnikała w
                wiedźmę głębokim spojrzeniem mieniących się szkarłatnymi iskrami oczu. – Liczysz, że za nami w bój pójdą
                wargińskie rody, co zminimalizowałoby cesarskie szanse na podbicie wschodniej części Śródmorza. Żywisz
                również nadzieję, że zginiemy chwalebnie gdzieś w jakiejś bitwie i będziesz nas miała z głowy. Mam
                rację? –
                Spytała, nietypowo dla siebie, ufna w szczerość wiedźmy.</p>
            <p class="paragraph">- Przyznam, że nie koncypowałam sobie tego z aż takim rozmachem – skwitowała
                rozpustnica, tyleż
                powstrzymując się od impulsywnego śmiechu, ileż tłumiąc bolesne stęknięcie. Bliskość przeklętej krwi
                bezlitośnie pobudzała tętniące w żyłach fatum. – Przewrót w cesarstwie jest nieuchronny, a Hekard na
                tronie
                nie wróży nam wiedźmom niczego dobrego. Pomóżcie w nadchodzącej wojnie, a być może coś się wymyśli z tym
                waszym oblubieńcem – kurtyzana była już u kresu sił, sprawiając wrażenie niezdolnej do dalszej rozmowy.
            </p>
            <p class="paragraph">- Być może? – Powtórzyła Dalla w grymasie obrzydzenia, na co Astrylda poderwała się z
                krzesła niby oparzona.
                Natychmiast odeszła w głąb komnaty, gdzie wsparła się na jednej z erotycznych rzeźb, kurcząc się w
                spazmach.</p>
            <p class="paragraph">- Dajcie mi już spokój – rodziła słowa w ciężkich bólach. – Nic wam więcej nie powiem i
                w niczym nie pomogę.
                Zabierzcie swoje kosztowności, nie chcę ich. Odejdźcie! Już! Nie wytrzymam dłużej – ostatnie zdanie
                wyszeptała przez przyciśnięte do posągu usta.</p>
            <p class="paragraph">Dalla z Freirą spojrzały na Runę pytająco, więc ta wstała od stołu, zbliżyła się do
                wiedźmy i przemówiła
                pojednawczo.</p>
            <p class="paragraph">- Potrzebujemy twojego obeznania w kulisach nadchodzących wydarzeń, jeśli mamy wam
                pomóc – ledwie dotknęła
                przygarbionych pleców nierządnicy, a ta wygięła się niby trzaśnięta biczem.</p>
            <p class="paragraph">- Zostawcie mnie! – Krzyczała w bolesnej pasji. – Szukajcie sposobu gdzie indziej! –
                Wiedźma chciała jeszcze
                wywrzeszczeć przestrogę dla Dalli. Z całych sił pragnęła wyznać prawdę o przeklętej krwi. O tym, że
                dziecię
                w łonie naznaczone jest, jak jego ojciec. Jak ona sama. Chciała wszystko wyznać, lecz fatum wpychało
                słowa
                na powrót do gardła i rozpalało trzewia. W gorączce dotkliwych doznań rzuciła się do ucieczki. Odchodząc
                od
                zmysłów, przedzierała się przez, zdawało się, usiłujące ją zatrzymać firany, by po chwili wypaść na
                taras w
                nadziei, że chłód wiatru przyniesie ukojenie. Tak się jednak nie stało, więc w przypływie szaleństwa
                skoczyła z balkonu. Latające krzesło natychmiast jej usłużyło, porywając wysoko między rozświetlone
                księżycowym blaskiem skłębione chmury. Czarownica leżąc, cokolwiek bezecnie, na odwróconym poziomo
                meblu,
                gdzieś nad migoczącym w dole miastem, z wolna dochodziła do siebie głaskana powiewami bryzy. Oddychając
                coraz spokojniej i wpatrując się w nocną dal, nie wyobrażała sobie spotkania z naznaczonym wargiem.
                Bliskość
                przeklętej krwi doprowadziła ją do granic szaleństwa, a ona za nic w świecie nie chciała postradać
                rozumu.
                Skuliwszy się na długim oparciu dryfującego krzesła, postanowiła trzymać się z dala od tego
                przeklętnika.
                Wtedy klątwa nieprzyjemnym dreszczem dała jej do zrozumienia, że nic z tego postanowienia nie będzie.
                Czarownica uparcie się zeń przekomarzając, obiecała sobie, iż znajdzie sposób na wyzwolenie się od niej.
                Zrobi to, choćby miała ukatrupić Hagalmorczyka i tego jego obmierzłego bachora. W rezultacie pyskówki,
                przez
                resztę nocy, pośród skąpanych w bladej poświacie obłoków, fatum wyżywało się na wiedźmie, wymuszając nań
                bezwzględny posłuch.</p>
            <p class="paragraph">Nim w Glaubensleiden zapiał pierwszy kogut i zabiły portowe dzwony, sponiewierana ponad
                wszelkie wyobrażenie
                Astrylda poddała się woli klątwy. Czarownica zrozumiała wreszcie, że nie zdoła uwolnić się od obsesji na
                punkcie hagalmorskiego łowcy przygód. Ów dopóty będzie ją prześladował w snach i na jawie, dopóki ta nie
                zrobi zeń wiedźmiego kochanka jak się patrzy.</p>
            <p class="paragraph">Przekleństwo zaś wielce wiedźmę w tym zrozumieniu wspierało. Osobliwie najdotkliwiej,
                gdy w chwilach
                wytchnienia dawała się ponieść złudnemu przekonaniu, iż wcale nie jest narzędziem w rękach fatalnego
                zauroczenia.</p>
        </div>
    </main>
</body>

</html>