<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Lata później</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Lata później</h1>
        <h2>
            <a class="header__link"
                href="https://www.youtube.com/watch?v=ssS_5ol3t7U&list=RDEMwUrqwIABajfPC__6jhWqGQ&index=5"
                target="_blank" rel="noreferrer noopener">
                Dobrze się czyta przy Nídhögg - Norse Ambient<span class="header__span">(otworzy
                    się w nowej zakładce).</span></a>
        </h2>
    </header>

    <main>
        <div class="note">
            „Bitwa gorzała, kości trzaskały,<br>
            krew tryskała, gardła wrzeszczały,<br>
            a chmurzyska do tej melodii hasały<br>
            nad posępnym Płaskowyżem Chwały”
        </div>
        <p class="comment">Fragment pieśni o starciu Czempionów Mory autorstwa Belzebubla, czarciego barda.</p>
        <div class="textBlock">
            <p class="paragraph">Liznar klęczał. Ale nie na skraju mokrego od bryzy skalnego występu, lecz na
                ociekającym posoką zewłoku
                Warliwoki. Wciąż porzucony drżał w nierównej walce, tyle że nie z trawiącą umysł chorobą. Tej już nie
                było.
                Oddychał niespokojnie jak wtedy, gdy w mocy straszliwej pasji ściskał kamienie amazońskiego klifu. Tym
                razem
                jednak miażdżył strzępy czerepu wełeta, sławetnego grasanta. Raniąc ręce na poszarpanych fragmentach
                czaszki
                olbrzyma, usiłował stłumić dotkliwą tęsknotę. Ta, sączyła się z niego niby krew z rozdartego serca.</p>
            <p class="paragraph">Gdzie jesteście? Spytał w duchu, muśnięty powiewem mroźnego wiatru. W czas walki nie
                słyszałem waszego
                śpiewu, pogrążał się w przygnębiających myślach, studzony chłodem skalistego pustkowia. Nie
                ucztowałyście z
                przodkami. Nie przyzywałyście mnie. Upiory niebytu w swym histerycznym zawodzeniu nie wspominają o was.
                Nadal zatem kroczycie po padole albo oddałyście się śmierci, której nie znam. Gdzie jesteście?</p>
            <p class="paragraph">- Czempionie! – Ktoś zawołał, wyrywając potępieńca z bolesnej refleksji. Renegat
                wstając z wełeciego trupa,
                obejrzał się niechętnie na tego, co go okrzyknął. Nieopodal, pośród rozdziobujących zwłoki kruków ujrzał
                człekokształtnego capa. Samca kozy, gwoli wspierającego wyjaśnienia. Człowiekowi dziwadło owe
                odpowiadało
                wzrostem i postawą. Stwór to był czarny niby okopcony kocioł wiedźmy, a do tego rogaty i z racicami
                zamiast
                stóp. Nieco przygarbiony jakby skory do bitki. Nogi, co się mu w tył zginały, porośnięte miał szczeciną,
                a
                między nimi wisiało przyrodzenie, obnażone i masywne na urągowisko wszelkiej pruderii. Na kudłaty tors
                opadała związana w supeł bródka, która swój początek brała ze złośliwego koziego pyska o ludzkich
                oczach.
                Czart uśmiechnął się chytrze, odsłaniając kły jak u wilka. Potępieniec zapatrzył się na niego, grymasem
                dając wyraz uprzedzeniu. Demon przypomniał mu pętane klątwą śnienie. Onegdaj, w mocy tegoż fatum,
                przeniewierca wyrwany został z objęć pięknej śmierci i rzucony w, dla niego we wszelkiej mierze
                paskudny,
                wiedźmi zaświat. – Nieźle tu naświniłeś – rzucił czart chwalebnie pod adresem przeklętnika i zaraz
                został
                zrugany gromkim pochrząkiwaniem. Obejrzawszy się, spojrzał spod byka, a właściwie spod capa na kolegów
                po
                fachu. Wrednie krzywiąc pysk, mówił do konfratrów zapalczywie i półgębkiem, poniekąd z obawy, że warg
                usłyszy. – Sami żeście, świńskie krwie, mnie do niego pchnęli, co bym zeń gadał, to teraz zawrzyjcie
                mordy,
                skoro gadać próbuję – złajał bardów, ale tylko tych biesich przypominających krzyżówkę tucznika z
                brzuchatym
                opojem zupełnie ludzkiego autoramentu. – Co ja to miałem…? – Czarci minstrel poczochrał się po bródce,
                zbierając myśli. – A, tak! – Przypomniawszy sobie w jakim celu został oddelegowany przez brać bardowską,
                wlepił krwiste ślepia w warga. Awanturnik utykając, podszedł do niego. Wyższy odeń o dobre dwie głowy,
                może
                nawet trzy i w żylastej muskulaturze znacznie potężniejszy. Do tego w nabitej kolczastymi ćwiekami
                skórzanej
                zbroi, krytej też płowym futrem, podartą opończą i ozdobionej cokolwiek ludzkimi czaszkami. Brodę miał
                obciążoną trupimi koralikami i skamieniałą od zakrzepłej krwi, a błękitne oczy skrzyły mu się
                srebrzyście.</p>
            <p class="paragraph">- Czego, bardzie? – Rozkleiły się lepkie od posoki usta mocarza.</p>
            <p class="paragraph">- No... – minstrel w obliczu sfatygowanego bitwą czempiona Mory doznał chwilowych
                trudności z otrząśnięciem
                się z poczucia grozy, choć sam przecież wyglądał zatrważająco niby pomiot diabła i kozy. – W imieniu
                swoim i
                całej naszej bardowskiej braci – podjął niepewnie – chciałem ci powinszować zwycięstwa, a przy okazji
                zapytać o twoje zamiary – wlepił wyczekujący wytrzeszcz w łotra, lecz ten nie miał ochoty na rozmowę.
                Utykając, odepchnął stojącego mu na drodze barda. Kilka kroków dalej roztrącił całą ich resztę.
                Skonsternowani minstrele najpierw popatrzyli po sobie, by natychmiast czepić się delegata naglącymi
                spojrzeniami. – No co? – Obruszył się czart. – No idę za nim, idę... – dorzucił w westchnieniu godnym
                zawodowego obiboka, zaprzęgniętego do obmierzłej pracy.</p>
            <p class="paragraph">Warg kulejąc w próbach rozruszania boleśnie zastygłego barku, dotarł na urwistą krawędź
                Płaskowyżu Chwały.
                Rozciągająca się spod jego stóp przepaść zasnuta była zimną mgłą, a dalej ku poszarpanemu horyzontowi
                biegły
                ostre szczyty, skalne parowy i grzmiące wodospady. W odległym tle przelatującej opodal zgrai potarganych
                upiorów ogromny wulkan kipiał i kopcił pod niespokojnym niebem. Popioły ognistej góry ścierały się z
                ciemnymi chmurami, krzesząc błyskawice, a temu wszystkiemu skąpo przyświecało czarne od zaćmienia
                słońce.</p>
            <p class="paragraph">- Zima idzie – mruknął barbarzyńca, napawając się panoramą Hagalmory. Zaraz też
                westchnął niecierpliwie,
                trącony niechcianym towarzystwem czarta.</p>
            <p class="paragraph">- Belzebubel jestem – przedstawił się bard, wyciągając pazurzastą rękę.</p>
            <p class="paragraph">- Widać – odburknął potępieniec, taranując prawicę minstrela.</p>
            <p class="paragraph">- Gdzie cię niesie, wargu!? – Zawołał grajek za oddalającym się renegatem, niewzruszony
                jego opryskliwością,
                a skoro ten nie odpowiedział, podążył za nim. – Nie wolno ci wracać między żywych – pouczał
                zadzierzyście. –
                To wbrew prawu Hagalmory.</p>
            <p class="paragraph">Kontuzjowany czempion naraz się zatrzymał. Z jego wrogiego oblicza biła złość. A biła
                ona naprzykrzającego
                się czarta prosto w niesympatyczny pysk.</p>
            <p class="paragraph">- Warliwoka powinien był nade mną zatriumfować – łotr chłostał capa lodowatym
                spojrzeniem. – Tymczasem
                przereklamowany wełet leży na płaskowyżu w strzępach własnego mózgu, mnie zaś bark rwie i kolano boli.
                Naprawdę chcesz teraz poruszać drażliwą kwestię mojego zaprzaństwa? – Siarczyste zimno srebrzących się
                oczu
                zmroziło płomień bardowskiej zuchwałości. Minstrel zamilkł. – Rozsądna koza z ciebie – potępieniec
                klepnął
                go jakoś tak po zagrodowemu wzorem kmiecia doglądającego inwentarza. Potem ruszył dalej szlakiem
                prowadzącym
                do ciągnącego się poniżej wąwozu.</p>
            <p class="paragraph">- Jestem capem, jakbyś nie zauważył – zaperzył się bard, wskazując palcami obu rąk
                wiszące mu między nogami
                przyrodzenie, a zrobił to, kiedy tylko się otrząsnął z przelęknienia, w które warg nieuprzejmie go
                wepchnął.
                – Zaczekaj! – Zawołał, przyspieszając kroku w ślad za przeniewiercą. Awanturnik, mimo obolałej nogi,
                poruszał się szybko. Szybciej niż maszerowałby człowiek o zdrowych kulasach. Szybciej niż przezorny
                włóczęga, któremu przyszłoby mierzyć się ze zdradziecką urwistością hagalmorskiego szlaku.</p>
            <p class="paragraph">- Po co za mną leziesz? – Warknął łotr nieprzyjaźnie, nieco przyspieszając kroku. Kurcz
                w nodze nie pozwolił
                mu na więcej.</p>
            <p class="paragraph">- Jak to, po co? – Obruszył się minstrel w niemalże wiekopomnym zdziwieniu. – Wszak
                teraz tyś jest
                największym w świecie zakapiorem, skoro żeś ubił koślawego Warliwokę. Nawet kulejesz jak on. Ciekawe czy
                łapy urosną ci do samej ziemi i zaczniesz żreć ludzkie... – musiał przerwać na moment, gdyż warg znowu
                się
                zatrzymał, by razić należytą porcją złowróżbnej uwagi. Po krótkiej chwili, przeklętnik ruszył przed
                siebie,
                a minstrelowi znów jęzor się rozwinął. – Wiedźmie bransolety u ciebie na przegubach widzę, znaczy żeś
                kochanek czarownic, znaczy jebaka niezrównany, a do tego warchoł epicki. Ja zaś pieśniarz sławetny, co
                nieustannie sensacji poszukuje. Moje utwory przy tobie rozkwitną niesamowicie. Ty zaś opiewany
                obrośniesz w
                legendy niby język w pypcie albo kutas w... – Belzebubel po raz kolejny zamilkł, praśnięty i przytkany
                okrwawioną dłonią.</p>
            <p class="paragraph">- To jest Hagalmora, durna kozo. Tutaj się nie gada w czas wędrówki – upomniał srogo
                warg czarta. – Głupia
                śmierć gwałtem bierze tych, co tracą czujność – pouczył, zadzierając głowę. Obaj przystanęli w ciasnym,
                głębokim wąwozie przywodzącym na myśl paskudną ranę w ciele kamiennego giganta. Nasłuchiwali. Gdzieś tam
                osypały się kamienie, wicher zawył w pobliskim prześwicie, piorun trzasnął w strzelistej dali. Wydawało
                się,
                że jest bezpiecznie. Zatem niby czerwie pełznące ziejącym rozcięciem, przeniewierca z minstrelem brnęli
                uważnie przez rozpadlinę. Nad głowami rysowała się im szczelina, przez którą do wąwozu zaglądało
                niespokojne
                niebo. Wtem w jej prześwicie błysnęły wściekłe oczy. Z kudłatego łba sterczały szpiczaste uszy. Długi
                pysk
                najeżony kłami ślinił się obficie. Bestia srebrnej maści, człekokształtna i koścista zaskowytała
                złowieszczo, zwietrzywszy zdobycz. Kulawy warg i czart z piszczałką aż się prosili o rozszarpanie i
                pożarcie. Skuszony smakowicie pachnącym posiłkiem, wilkołak wskoczył do rozpadliny. Miękko i zgrabnie
                wylądował na jej dnie, choć nierówne było niby dokumentnie spartolone schody. Zapatrzony w monstrum
                przeniewierca dobył zapasowej broni. Belzebubel schował się za nim. Warczący od palącej nienawiści,
                śliniący
                się od ssącego głodu potwór kroczył zgrabnie, szczerząc kły i rozkładając szponiaste łapy. Lekko
                pochylony
                sprawiał wrażenie gotującego się do skoku.</p>
            <p class="paragraph">- Z rębajłą okrutnym masz sprawę, pomylony człekowilku! – Krzyczał czart zza pleców
                szykującego się do walki
                potępieńca. – Jeśli teraz czmychniesz, tenże siepacz niepokonany, być może, nie będzie cię gonił! Nie
                obiecuję jednak, że…</p>
            <p class="paragraph">- Zawrzyj mordę, durna kozo – warknął renegat. Nie spuszczając bestii z oczu,
                przerzucał topór z ręki do
                ręki, a wytrzeszczający gały zza jego pleców cap nie dał się połajanką zmitygować.</p>
            <p class="paragraph">- Cóż za wspaniały dzień, co się jeszcze nie skończył, a już kolejną niesłychaną
                opowieść mi… Auć! –
                Belzebubel tak się podekscytował, że sobie jęzor przygryzł, gdyż ów mu z tejże ekscytacji przypadkiem
                wychynął z gęby w pół słowa wprost między kły.</p>
            <p class="paragraph">Wtem wilkołak ryknął szczekliwie, a warg wyszczerzył zębiska w wyzywającym uśmiechu.
                Czart na to dmuchnął
                bojowo w fujarkę i zaczęła się ballada, śpiewana później przy paleniskach i surowym mięsie.</p>
            <p class="paragraph">Wynaturzona bestia i kochanek wiedźm ruszyli do tańca, równi wzrostem i zajadłością.
                Potwór skoczył, by
                zaraz ciąć szponiastą łapą. Przeklętnik wykonał unik, rąbiąc w odpowiedzi wilcze udo, a przynajmniej
                taką
                odpowiedź miał dać w zamiarze. Topór nie sięgnął celu, gdyż monstrum wywinęło się. Niemal w tym samym
                momencie kłapnęło szczękami w miejscu, gdzie jeszcze przed oka mgnieniem znajdowało się gardło
                awanturnika.
                Warg, choć okulawiony, uchylając się, zdołał wyprowadzić atak. Szpikulec topora musnął srebrzystą sierść
                wilkołaka, a ten z miejsca odwinął się i znów kłapnął zębami. Myślał zmiażdżyć weń ramię przeniewiercy,
                lecz
                nie zdołał go uchwycić. Renegat wściekł się, ale nie na bestię. Rąbnąwszy ją trzonkiem topora między
                oczy,
                odepchnął od siebie solidnym kopniakiem.</p>
            <p class="paragraph">- W dupę sobie wsadź tę piszczałkę! – Sarknął na barda wydmuchującego z kościanego
                instrumentu przenikliwą
                melodię.</p>
            <p class="paragraph">- Piszczałkę!? – Żachnął się minstrel. – To jest najprzedniejsza fujarka z ludzkiej
                piszczeli. Nie jakiś
                pośledni dmuchawiec.</p>
            <p class="paragraph">Warg gdzieś miał słowa grajka, tkwiąc w morderczym zwarciu z wilkołakiem. Rozwierając
                zębatą paszczę
                styliskiem topora, mocował się tyleż z bestią, ileż z bólem w barku i kolanie. Zwycięstwo nad Warliwoką
                miało swoją cenę. Potępieniec tracił siły szybciej niż zakładał. Zakleszczony w szponiastych łapach
                oddychał
                coraz ciężej. Ból z wolna odbierał mu szansę na kolejną wygraną. Wówczas czart zakradłszy się chytrze,
                pisnął fujarką bestii prosto w szpiczaste ucho. Następnie przeszytą jeżącym sierść dreszczem tryknął
                solidnie w pysk, rozkwaszając jej nos i wyłamując kilka kłów. Monstrum dobrze nie wyrżnęło na plecy, a
                już
                rzuciło się do ataku. Szczerbate, krwawiące i wściekłe. Zlękniony minstrel uskoczył pod ścianę wąwozu.
                Wtenczas rozzłoszczony obolałymi gnatami łotr z mocą zahaczył nadziakiem wilkołaka, co zdjęty szałem
                zaatakował czarta. Stalowy dziób wszedł bestii między żebra a łopatkę, zgrzytając na rysujących się pod
                szczeciną kościach. Kosmaty stwór zaskamlał boleśnie, upadając na szponiaste, bez mała ludzkie łapy.
                Warg
                zamachnął się, by zadać następny cios, a wtedy bestia niespodziewanie cięła szponami. Awanturnik uniknął
                ataku i to całkiem sprawnie. Jednak kolano z nagła odezwało się miażdżącym bólem niby wzięte w imadło.
                Monstrum wykorzystując chwilową niedyspozycyjność potępieńca, sieknęło go łapą w bok, rozdzierając
                utwardzoną skórę pancerza i rozrywając kolcze sploty. Zaraz doskoczywszy do upadającego czempiona,
                wgryzło
                się mu w odsłonięty fragment ciała. Oszołomione smakiem krwi zawzięcie próbowało weżreć się głębiej,
                tracąc
                rezon na rzecz amoku. Strzępy pancerza uporczywie nie chciały zejść potworowi z drogi, do tego skóra i
                kości
                potępieńca nie były kruche jak u zwyczajnego człowieka. No i jeszcze ten niecny czart powtórzył wredną
                zagrywkę z piszczałką.</p>
            <p class="paragraph">Niech cię obłęd strawi, ścierwo, złość jątrzyła się w porażonym łbie bestii. A żeby
                czerwie flaki ci
                wyżarły, kozi pomiocie z wiedźmiej rzyci wysrany. Czekaj ty no. Larwy ucztować będą w twych gnijących…
                Złorzeczenie wnet zastąpił miażdżący ból rozłupywanego cielska. Przesądzający o zwycięstwie cios zadał
                warg.
                Z wprawą ścinającego najtwardsze dęby drwala rozrąbał monstrum. Ciężkie ostrze przedarło się przez skórę
                i
                żebra w krwawej drodze do kręgosłupa. W wąwozie rozległ się trzask łamanych kości wespół z mlaskiem
                rozpruwanego płuca. Również szczekliwe skomlenie budzące litość, ale nie w wargińskim czy capim sercu.
                Częściowo sparaliżowany, dławiąc się własną juchą, wilkołak jeszcze przez chwilę żałośnie usiłował
                podjąć
                dalszą walkę. Bez władzy w tylnych łapach i dusząc się w posoce, w końcu dał za wygraną.</p>
            <p class="paragraph">- Dorżnij kosmatego oparszywieńca! – Zakrzyknął minstrel mściwie, stając triumfalnie
                nad rozpłataną bestią.
                Potwór pełzł niezdarnie ku szczelinie prującej ścianę wąwozu. W niej myślał znaleźć schronienie.</p>
            <p class="paragraph">- Nie będzie żadnego dożynania – oznajmił surowo, zwycięzca. Zbierając się z ziemi,
                ręką osłonił zraniony
                bok.</p>
            <p class="paragraph">- Jakże to? – Niepomiernie zdziwił się, czart.</p>
            <p class="paragraph">- Śmierć byłaby dla niego ułaskawieniem – potępieniec utyskując pod wąsem, jakoś
                dokulał się do
                powarkującego w desperacji stwora. – Za jego sprawą, ktoś teraz błąka się w niebycie, a jedno z
                tajemnych
                przejść zostało sprofanowane. Za takie coś nie ma ułaskawienia – ledwie utrzymując topór w ręce, odrąbał
                wilkołakowi nogę. Tuż nad zginającym się odwrotnie niż u człowieka kolanem. Pełznący uparcie ku
                zbawiennej
                szczelinie stwór nawet tego nie zauważył, straciwszy czucie w dolnych partiach cielska.</p>
            <p class="paragraph">- Gwałciciel – grajek splunął na czołgającą się bestię.</p>
            <p class="paragraph">- Odezwał się, obrońca czci dziewiczej – warg w boleści pochylił się nad poczwarą.</p>
            <p class="paragraph">- Że co, proszę? – Bard wykrzywił gębę w grymasie złości.</p>
            <p class="paragraph">- No ty przecież w życiu nikogo nie zgwałciłeś – parias z uciechą brnął w ironię,
                trocząc do pasa odrąbaną
                łapę. – Śródmorskie dziewczyny wyłącznie na urok osobisty bierzesz. Wszak one łase są na kozie wdzięki.</p>
            <p class="paragraph">- Capem jestem! – Rozjątrzył się minstrel. – Nie kozą! – Pieklił się odważnie. –
                Pomyślałby kto, że masz
                pojęcie, co to gwałt jest! Wy, wargowie, picze niewieście hołubicie jak cierniowcy relikwie! Ty, choćbyś
                srodze wyposzczony był i bardzo się zawziął, gwałtem dziewki wziąć byś nie umiał! Taki z ciebie
                seksualny
                drapieżnik jak z koziej dupy… Co się tam pod nozdrzem szczerzysz!? – W złości pąsowiejąc, cap wycofał
                się z
                niekorzystnego dlań porównania, spoliczkowany sugestywnym uśmiechem przeniewiercy. – Gówno o gwałceniu
                wiesz, ale ja cię nauczę! Patrz no! – Stanął nad bestią okrakiem. Łotr przyglądając mu się, pierw uniósł
                brew, dając wyraz ciekawości, by nie powiedzieć konsternacji. Potem z obrzydzeniem ruszył w dół wąwozu.
                –
                Gdzie znowu leziesz!? – Cap darł się za nim, sapiąc wilkołakowi nad uchem. – Ja ci tu lekcji udzielam!
            </p>
            <p class="paragraph">Przeniewierca nie słuchał. Nie obejrzał się. Kulejąc, szedł przed siebie. Rozmyślał o
                klątwie hagalmorskiego wilkołaka. Zastanawiał się, czy i on skończy tak żałośnie. Nie dla siebie
                zachował w sercu tlące się resztki nadziei. Sobie wieszczył podły koniec. Gwałt był najlżejszą z
                pokutnej
                listy jego przewin, do której właśnie dopisywał powrót z Płaskowyżu Chwały. Z bitewnego sanktuarium,
                skąd przecież nie wolno wracać między żywych.
            </p>
            <p class="markParagraph">*</p>
            <p class="paragraph">Nieproszone słońce przemykało się rozdarciami niespokojnego nieba niby życie, co
                omyłkowo zawitało w domenie
                śmierci. Jeden z jej wychowanków, ale już nie kochanek, szedł wąskim szlakiem. Kamienna ścieżka
                prowadziła
                go nad bezdenną przepaścią. Wysoko ponad nim, ostre skały niknęły w sinoczarnych chmurzyskach snujących
                się
                złowróżbnie niczym sfora ogromnych demonów szukających okazji do burdy.</p>
            <p class="paragraph">- Zaczekaj, czempionie!</p>
            <p class="paragraph">Okulawiony łotr mruknął ze złością. Utykając, nie obejrzał się, ni zwolnił kroku, mimo
                że kolano doskwierało
                mu coraz bardziej. Wkrótce czart się z nim zrównał, dumny jak paw.</p>
            <p class="paragraph">- Dziewkę gwałtem wziąć – chełpił się – wierzaj mi, żadna sztuka, choć po prawdzie dla
                ciebie rzecz
                niewykonalna – pokazał kły w złośliwym uśmiechu. – Jako twierdzę, nic trudnego. Ale wilkołak, to co
                innego.
                Wnet ułożę o tym śpiewną prześmiewkę albo…</p>
            <p class="paragraph">- Na wpół zdechły – warg nie wytrzymał – sparaliżowany i bez nogi – poprawił pasek
                uwierający w zraniony
                bok. – Żadna sztuka – skwitował ciężkim barytonem. Szlak powiódł go spadzistą doliną ciągnącą ku
                przepaści.
                Drzewa chyliły się nad urwiskiem, nurzając omszałe korzenie we mgle bezdennej czeluści. Niektóre z owych
                otchłani, można by rzec, naprawdę nie miały dna, przechodząc w nieprzebyte trzewia Hagalmory. O tychże
                bezkresnych podziemiach oraz żyjących weń istotach z pewnością powstałyby ballady, gdyby tylko ktoś
                wrócił
                stamtąd żywy i z garścią opowieści w głowie. Ktoś taki na ten przykład jak człekokształtny a do tego
                niecnie
                przygarbiony cap. Naburmuszony, stukając racicami na kamiennej ścieżce, szedł za renegatem, traktowany
                przezeń z niechęcią niby śmierdzące powietrze.</p>
            <p class="paragraph">Nim resztki słońca przepadły za poszarpanym horyzontem, obaj weszli między masywne
                iglaki. Kamieniste runo
                głębokiego lasu spowijał blady opar, którego leniwie płynące smugi miejscami zdawały się przybierać
                formę
                zwierzęcych czaszek bądź okutanych łachami żebraków. Górski szlak rozpłynął się pośród pni, lecz warg
                znał
                drogę na pamięć. Był przecież u siebie, choć wcale się tak nie czuł. W gęstwinie drzew natknął się na
                granicznika. Obciągnięty pergaminową skórą kościotrup brzęczał dzwoneczkami. Z obnażonego kręgosłupa
                wyrastał nieboszczykowi nad głowę długi drąg. Dyndająca u wierzchołka badyla latarnia roztaczała ciepłe
                światło. Z nieznanego żywym powodu, wokół takich demonów nieustannie biegały lub latały maleńkie,
                skrzące
                się istoty zwane ognikami. Przez wargów zwykle uznawani za osobliwe znaki drogowe, upiorni latarnicy,
                nie
                reagowali na podróżnych, zajęci bezcelowym pałętaniem się między hagalmorskimi warowniami. Niektórzy
                uważali
                te prastare zjawy za duchy, niepojętą mocą wyciągnięte z niebytu na padół.</p>
            <p class="paragraph">- Jesteś jak ten trup z latarenką – sarknął czart, wciąż urażony. – Błąkasz się po
                świecie beznamiętnie i w
                rzyci wszystkich masz.</p>
            <p class="paragraph">- Chciałbyś – zripostował, potępieniec, pijąc do homoseksualnych ciągot grajka.
                Minąwszy martwego latarnika,
                skierował się ku wąskiej przełęczy, za którą niebo czerwieniło się jakby pod nim płonął wiecznym ogniem
                cały
                świat. Wprawdzie potargane chmury gorzały przede wszystkim od czmychającego za horyzont słońca, a padół
                płonął nie cały, lecz jego skrawek, ale rzeczywiście pochłaniał go wieczny ogień.</p>
            <p class="paragraph">Awanturnik stanął na szczycie przesmyku. Choć jego oczom ukazał się widok zapierający
                dech w piersiach, nie
                uległ ekscytacji. Może dlatego, iż rozumiał, że patrzy na ostatnią nadzieję, której chyba już nie żywił.
            </p>
            <p class="paragraph">Smoliście czarny wulkan, a właściwe jego strzeliste pozostałości górowały samotnie nad
                Doliną Płonących
                Rzek. Wygrażające niebu strzępy niespokojnej ziemi ociekały magmą. Prezentując się w całej krasie,
                przypominały pariasowi draka, wielogłowego smoka z amazońskiej pustyni. Zębate paszcze wspomnianego
                jaszczura nieustannie śliniły się płynną pożogą. Zupełnie jak niezliczone wyrwy w rumowisku gorejącej
                góry.
                W jednym z czerwieniących się od lawy pysków skalnej bestii, niby ukruszony kieł sterczała warownia o
                nieregularnym rysie. Zdobiły ją kości i szkarłatne sztandary z wymalowanymi nań śnieżnobiałymi runami.
            </p>
            <p class="paragraph">- Thurisaz Wyrd! – Zakrzyknął czart pogodnie, ciesząc się widokiem hebanowych skał i
                hukiem potoków magmy. –
                Jesteśmy w domu! – Zawołał wesoło, po czym schodząc nieostrożnie stromą ścieżką, jął grać na fujarce
                skoczną
                melodię.</p>
            <p class="paragraph">Przeniewierca krzywił się przeszywany piskliwym dźwiękiem, ale nie miał głowy do
                rugania uciesznego barda.
                Idąc jego śladem, garbił się jakby z każdym krokiem coraz bardziej ciążyły mu niewypowiedziane żale. Czy
                to
                jeszcze jest mój dom, powtarzał w myślach pytanie, pierw idąc, potem pnąc się przez ogień ku warowni.
                Wargińskie siedliszcze po długich latach rozłąki witało go wysokim mostem i wzniesioną kratą. </p>
            <p class="paragraph">U wrót
                zamczyska skąpanego w krwistym świetle wulkanicznego ukropu czart oderwał gębę od fujarki, by spojrzeć
                badawczo na potępieńca.</p>
            <p class="paragraph">- Będą pytać o bitwę, a ja zrelacjonuję, jak było – oznajmił ze stanowczością
                broniącego prawdy herolda.
                Renegat to zmilczał. Kuśtykając przez most rozpięty nad gorejącą rozpadliną, upewniał się, czy wiedźmie
                bransolety tłumią jego aurę jak należy.</p>
            <p class="paragraph">- Gadaj, co chcesz – rzucił niedbale po drodze zdającej się falować od potwornie
                gorącego powietrza. Gdyby
                wyciągnąć rękę nad pieklące się urwisko, po dłuższej chwili upieczoną i z chrupiącą skórką można by
                zjeść.
                Ale warg z czartem preferowali surowe mięso. To ich łączyło, choć żaden by nie przyznał, warg na pewno,
                że
                mają ze sobą coś wspólnego. A mieli wiele i nie tylko w dziedzinie kulinarnych upodobań. Wścibski z
                natury
                cap ukradkiem obserwował łotra. Liznar wrócił do domu. Do miejsca, które czekało na niego bądź na pieśń
                o
                jego chwalebnej śmierci. Był u siebie. Mimo to, przez bramną wieżę przeszedł niepewnie, bez mała w
                przekonaniu, że nie zostanie ciepło przywitany. Kroczył ścieżką kojących reminiscencji. Najpierw przez
                plac
                ćwiczebny najeżony kukłami imitującymi uzbrojonego przeciwnika. To na nim, ledwie odrósłszy od ziemi,
                zadawał pierwsze ciosy, poznając związane z tym wstrząsy i obciążenia. Wspominając, kluczył plątaniną
                słupów, lin, ścian, belek, drążków, drabinek, głazów i innych rzeczy służących kształtowaniu sprawności
                fizycznej. Przystanął pod zawieszoną na łańcuchu stalową kulą. Wciąż pamiętał guza, którego mu ongiś
                nabiła.
                Dalej, żelazna kładka przeprowadzała go nad głębokim dołem, gdzie zwykle odbywały się sparingi, ale też
                rozstrzygały spory. To tutaj po raz pierwszy otarł się o powabną śmierć. To tutaj zakochał się w niej na
                zabój. Bard idąc za nim krok w krok, stukał rytmicznie racicami, niewątpliwie komponując we łbie melodię
                do
                czegoś zapewne epickiego. W ciszy, wyłączając rzeczone racice, i z cierpliwością godną artystycznej
                ciekawości przyglądał się brodatemu awanturnikowi. Marszcząc krzaczaste brwi pod rogatym czołem, układał
                sobie ostatnie wersy pieśni o zaprzańcu, co przepadł na lata, by bez zapowiedzi zjawić się na Płaskowyżu
                Chwały. Zwycięsko wyjść z jatki, Warliwokę śmiertelnie rozczepić i… Czart zastanowił się chwilę… Czegoś
                takiego żadne gały jeszcze nie widziały…</p>
            <p class="paragraph">- Nie – potrząsnął łbem. – Słaby rym, choć treść niesie... – znów refleksyjnie
                zapatrzył się na snującego
                się po dziedzińcu warga – ...i zatańczyć z tymi, co miłość mu dały – wymamrotał w zamyśleniu,
                przyglądając
                się awanturnikowi, który wszak powinien kroczyć dumnie. Chwalić się, zaszczytów oczekiwać… Grajek wyjął
                z
                tobołka fragment czaszki Warliwoki. – Wilkołączą łapę wziął, a czerepem wełeta wzgardził... – znów się
                zastanowił, zagapiony na łotra. Bohater bitwy pokoleń, pomyślał o nim. Niezwyciężony wojownik.
                Hagalmorski
                czempion… Tytuły te nijak bardowi pasowały do wałęsającego się po placu pariasa. Czart nie widział weń
                epatującego mocą samca alfa, tylko udręczonego życiowymi porażkami włóczęgę, co nie potrafi odnaleźć się
                w
                otaczającym go świecie. – Przykre to – skwitował przemyślenia, pociągając nozdrzami. – Zatem ballada z
                tego
                będzie – jął nucić nostalgicznie tak, że się nań obejrzał piecuch, co dotąd robotę w kuźni umilał sobie
                sprośnymi przyśpiewkami.</p>
            <p class="paragraph">- Nie smęć, kozojebco! – Huknął, czerstwy karzeł, któremu na głowie i brodzie zamiast
                włosów igrały języki
                ognia.</p>
            <p class="paragraph">Czart, nic sobie nie robiąc z wtrętu demona, nucił dalej. Przecież nie miał się o co
                złościć. W istocie,
                balladę się smęci, bo taka jej natura, a kozy… Belzebubel uśmiechnął się lubieżnie. Wszak capem jest.
                Piecuch machnął na niego ręką, jeszcze głową pokiwał i wrócił do ostrzenia toporów.</p>
            <p class="paragraph">Drzwi do długiego domu strzegł trach. Wężowaty smok o bez mała ludzkim pysku i z
                błoniastymi skrzydłami
                chwytnymi jak u człowieka, w warownym obejściu pełnił funkcję podwórkowego burka. Niewiele zresztą
                przewyższając takowego rozmiarem. Demoniczny gad zwietrzywszy nowe zapachy, czujnie dźwignął łeb, po
                czym
                ostrzegawczo prychnął kłębem dymu ku zbliżającym się doń przybyszom. Gdy to nie poskutkowało,
                konfrontacyjnie ruszył się z miejsca. Pełznąc, wspierał się na skrzydłołapach. Na przemian sapiąc i
                prychając, łypał ślepiami groźnie wzorem miejscowego łotra, co stracił nogi w pijackiej zwadzie. Zaraz
                jednak rozpogodził się i nawet zamerdał kolczastym ogonem, rozpoznawszy czarciego grajka. W przypływie
                przyjaznego animuszu pozwolił się capowi poczochrać, znowuż dla jego posępnego towarzysza zachował
                czujne
                spojrzenie. Wnet odstąpił od zabawy z bardem, by obwąchać potępieńca, skoro miał wyraźne kłopoty ze
                zidentyfikowaniem go. Niby warg ale... Podrapał się po łbie końcówką ogona… Pachnie urzekająco niby
                lotawica
                albo sukkub, choć juchą cały utytłany. Wężowaty burek o cokolwiek ludzkiej gębie raz jeszcze obwąchał
                dziwnego przybysza. Skonsternowany popełzł w ślad za nim, warując mu przy nodze na wypadek, gdyby ten
                zaczął
                się awanturować.</p>
            <p class="paragraph">Przeniewierca nie zważał na wścibskiego demona. Sercem był już pod drzwiami długiego
                domu. Obojętny na
                krwawiący bok czy ból kolana, szedł ku magmowej budowli. Nie oglądał się za siebie. Nie oglądał się na
                lata
                wędrówki, które miał za sobą. Na czas poszukiwań. Na czas nadziei i zwątpienia. Na czas bez reszty
                poświęcony tym, których kochał i bał się przyznać, zwłaszcza przed samym sobą, że był już zmęczony tą
                miłością. Wykończony nieustającą gonitwą napędzaną niemożliwymi do zaspokojenia pragnieniami. Już dosyć,
                podpowiadał rozum wyczerpany ciągłymi rozczarowaniami. Jeszcze ten jeden raz, serce wołało z progu
                krytego
                kościanym gontem domu. Przestań patrzeć w przyszłość przez pryzmat przeszłości, protestował rozum. Zrzuć
                wreszcie ciężar wspomnień i zacznij żyć na nowo. Może wówczas Mora wybaczy ci zdradę. Rozłoży przed tobą
                swe
                piękne długie nogi i przepuści przez siebie na wieczną ucztę.</p>
            <p class="paragraph">Ten jeden ostatni raz, pomyślał przeniewierca, odpowiadając nawoływaniom serca.
                Stanąwszy pod stalowymi
                drzwiami, dotknął ich, lękając się otworzyć. To tutaj kładę kres mej dotychczasowej wędrówce, postanowił
                na
                zgodę z rozumem. Czekają tu na mnie. A jeśli nie, niech idą precz w otchłań zapomnienia.</p>
            <p class="paragraph">Pośrodku kamiennej hali, w czerwonym świetle magmowego koryta, ławy i stoły okupowała
                wargińska dzieciarnia
                wraz z młodzieżą. Wszyscy zasłuchani w opowieść znacznie starszego od nich warga. Ryży mocarz karmił
                latorośl historią o wolności i odwadze, wzniecając weń żądzę przygód. Nieopodal, pomiędzy dzbanami
                wypełnionymi piekielnie palącą gorzałą, krzątał się aitwar. Ptasie straszydło, niczym nie różniące się
                od
                wyliniałej miotły, nastroszyło się ostrzegawczo, łypiąc ku wierzejom hali. Dwuskrzydłowe drzwi rozwarły
                się
                z donośnym zgrzytem, ściągając na siebie setki ciekawskich oczu skrzących się rozmaitymi barwami.</p>
            <p class="paragraph">Ryży mocarz wstał od stołu, śmiało wychodząc gościom na spotkanie. Dziatki wraz z
                nastolatkami postąpiły tak
                samo. Ich zadziorne spojrzenia i drapieżne ruchy zdradzały gotowość do konfrontacji.</p>
            <p class="paragraph">- Nie może być! – Zakrzyknął mocarz, nie dowierzając oczom. – Liznar! – Wypalił
                radośnie, łapiąc łotra za
                bary.</p>
            <p class="paragraph">- Ciebie też dobrze widzieć, Agnarze – potępieniec odwzajemnił uścisk.</p>
            <p class="paragraph">- Niech mnie Mora cyckami zadusi! – Weselił się, ryży warg. – Co się z tobą działo
                przez te wszystkie lata,
                zawadiako!? Już my tu myśleli, żeś skończył w żołądku draka jak twój ojciec albo żeś polazł śladem
                matki,
                bić się z wąpierzami na śmierć! Ha! – Nie dawał przeniewiercy miejsca na odpowiedź. – Przyjacielu! Coś
                ty
                taki we krwi cały!? Żadnej bestii żeś po drodze nie przepuścił! Co!? Warchole! Ha! Siadaj przy magmie i
                opowiadaj a żywo!</p>
            <p class="paragraph">Jednak Liznar nie dał się przyjacielowi pociągnąć ku stołom.</p>
            <p class="paragraph">- Ty nie na płaskowyżu? – Celowo zbił go z tropu.</p>
            <p class="paragraph">- Znasz mnie – podjął Agnar jowialnie. – Wiesz, że lubię eksplorować. Stawać tam, gdzie
                jeszcze nikt nie
                stanął. Zobaczyć to, czego jeszcze nikt nie widział – oczyma wyobraźni i duchem odkrywcy był już w
                hagalmorskich czeluściach – szykuję się do wyprawy. Ostatniej na tym padole – oznajmił entuzjastycznie
                jakby
                nie mówił o samobójczej ekspedycji do wnętrza Ziemi, tylko o podróży do klitoriańskiego raju. – Spotkamy
                się
                na wiecznej uczcie, warchole – klepnął łotra w ramię. Bardziej uważny spostrzegłby, że Liznar nie
                podzielał jego entuzjazmu, a nawet trochę się zmieszał.</p>
            <p class="paragraph">- Groa – przeniewierca uciekł od niewygodnej kwestii do łotrzycy, najstarszej wśród
                wargińskiej latorośli. –
                Zapamiętałem cię, ledwie pasa sięgającą.</p>
            <p class="paragraph">- Po włosach wdrapywałam ci się na plecy – młoda córa wojny uśmiechnęła się ślicznie, o
                ile ludzkie usta w
                zestawieniu z uzębieniem składającym się wyłącznie z kłów można tak zwaloryzować. – Zdawałeś się wtedy
                być
                wielki niczym góra – błysnęła szmaragdowymi iskierkami w czerwonych oczach.</p>
            <p class="paragraph">Liznar odwzajemniając uśmiech, tu i tam rzucił kilka ukradkowych spojrzeń. Wierzył
                uparcie, że jego ukochane
                zaraz skądś doń wyjdą, choćby miały wyskoczyć z roztaczającego przytulne światło koryta magmy. Potem
                zrezygnowany, lecz jeszcze chowając w sobie zaskórniaki nadziei, padł młodej warginie do nóg.</p>
            <p class="paragraph">- Teraz i ty nade mną górujesz, córo wojny – z namaszczeniem przylgnął czołem do
                podbrzusza dziewczyny.
                Belzebubel wtenczas wyściskał się z Agnarem, dzieciarnią i młodzieżą, tyle że bez okultystycznych
                ceregieli,
                jak sam raczył określać wargińskie ceremoniały.</p>
            <p class="paragraph">- Wilkołakiem cuchniesz, grajku – wyniuchała jedna z wargin. – Chyba mi nie powiesz,
                żeś miał z taką bestią
                sprawę.</p>
            <p class="paragraph">- Ha! – Gdyby nie smolista szczecina, można by powiedzieć, że bard pokraśniał z
                zadowolenia. – Zbierzmy się
                przy ogniu! – Nawoływał. – Mam dla was porywającą opowieść i wzruszającą pieśń – jął z fujarki
                wydmuchiwać
                skoczne nuty.</p>
            <p class="paragraph">- No chodźżeż już do tego stołu! – Agnar znów obłapił przyjaciela, lecz Liznar wciąż
                nie dawał się pociągnąć
                ku biesiadnej nawie hali.</p>
            <p class="paragraph">- Wróciłem z Płaskowyżu Chwały – wypalił prosto z mostu. I głośno, by wszyscy
                usłyszeli.</p>
            <p class="paragraph">Agnar zatrzymał się w półkroku, jakby przywalił w niewidzialny słup. Wargińska młodzież
                również
                znieruchomiała niby znienacka wryta w ziemię. Zdumienie udzieliło się nawet oseskom.</p>
            <p class="paragraph">- Nie wolno stamtond wlacać miendzy zywych! – Naraz oburzył się jeden ze szkrabów.</p>
            <p class="paragraph">- Walgiem jesteś! – Wtórował mu drugi, pouczając przeniewiercę. – Nie tchózem! Wlacaj
                tam natychmiast i
                śmielć ukochaj!</p>
            <p class="paragraph">- Spokój, chłystki! – Belzebubel jął rozganiać niesforną dzieciarnię. – Przed żywą
                legendą stoicie! Jeśli
                zaszczyt dotąd was nie kopnął, zaraz ja wam dupska wymłócę!</p>
            <p class="paragraph">Urażone szkraby rzuciły się na grajka, z czego wywiązała się bójka. Całkiem poważna jak
                na kilkuletnie
                brzdące i niewprawionego w walce minstrela.</p>
            <p class="paragraph">- Ta krew to... – Agnar jął drążyć temat, korzystając z chwili spokoju. Pamiętać
                należy, iż na wargińskie
                pojęcie harmonii składał się bitewny zgiełk wespół z obrazem śmierci i zniszczenia.</p>
            <p class="paragraph">- Ta krew to namaszczenie ucztujących – Groa wspomniała poległych.</p>
            <p class="paragraph">- Nie tylko! – Poddał Belzebubel, wyswobodziwszy się z duszenia. – Ten charakternik
                upaćkany jest juchą
                Warliwoki – wskazał na przeniewiercę. – Ukatrupionego Warliwoki – podkreślił, na co kopiące go leżącego
                oseski zamarły. Ich zębate buźki z wolna otwierały się w narastającym zdziwieniu.</p>
            <p class="paragraph">- Zwyciężyłeś Warliwokę? – Zszokowany Agnar postąpił krok ku zasępionemu Liznarowi, a
                patrzył nań inaczej,
                jakby nie do końca go rozpoznawał. Dopiero teraz dotarło do ryżego mocarza, jak bardzo jego przyjaciel
                się
                zmienił od czasu, kiedy widzieli się po raz ostatni. – Wcześniej nie spostrzegłem, bo żeś cały jest w
                posoce… Blizny ci z gęby poznikały, tatuaży nie masz i jakiś taki żeś jest…</p>
            <p class="paragraph">- Przystojniejszy – z uśmiechem podpowiedziała, Groa.</p>
            <p class="paragraph">Ryży warg potwierdził mruknięciem. Nie dowierzając własnym wnioskom, schwycił druha za
                prawicę, by unieść ją
                sobie do oczu. Z kamieniejącą ze zdumienia twarzą przyjrzał się zdobiącym nadgarstek bransoletom.</p>
            <p class="paragraph">- Jak to? – Wykrztusił. Przeniewierca wyrwał mu się, patrząc nań zachowawczo, jeśli nie
                wrogo. Potem
                manewrując wśród stłoczonej, głodnej wyjaśnień latorośli, skierował się między dwa rzędy kamiennych
                schodów
                prowadzących na sypialne antresole. Nie musiał wchodzić na górę. Wiedział, że ich tam nie ma. Przebyty
                szmat
                drogi, setki pomyłek i rozczarowań, ogrom przeciwności, a teraz pustka, w której nie odważył się pytać o
                ukochane. Tym bardziej prosić o pomoc w ich odnalezieniu. Gdzieś w drodze zgubił determinację albo też
                wyświechtała się i wyblakła. Szedł więc bez słowa, a gorejące w nim myśli i uczucia jęły rozsypywać się
                w
                popielne kopczyki.</p>
            <p class="paragraph">- Koza wam opowie, co się wydarzyło na płaskowyżu – opryskliwie rzucił za siebie.</p>
            <p class="paragraph">- Jestem capem! – Żachnął się Belzebubel, lecz Liznar nań nie zważał zgarbiony pod
                ciężarem kolejnego
                rozczarowania. Z antresoli przypatrywały mu się Bohynie, demonice o szkaradnych obliczach i pękatych
                piersiach. Piastując wargińskie niemowlęta, czujnymi spojrzeniami odprowadzały potępieńca ku łukowatemu
                przejściu do wulkanicznej komory.</p>
            <p class="paragraph">Przestronny, naturalnie uformowany z magmy taras wyprowadził Liznara z wielkiej hali
                prosto w paszczę
                ognistej bestii, od potoków lawy gorącą niczym głębia spragnionej pieszczot kobiety. Niebo nad
                pozostałościami niegdyś potężnego wulkanu migotało niezliczonymi skupiskami gwiazd. Odległe światy
                zaglądały
                w ruiny góry przez ogromną wyrwę ciągnącą się od wierzchołka po podnóże. Stamtąd wypływała w dolinę
                szeroka
                rzeka magmy. U zarania dziejów, padół w tym miejscu plunął ogniem z niebywałą mocą, rozrywając całe
                spadziste zbocze wulkanu. Erupcja pozostawiła po sobie wyjącą ku niebu kostropatą skorupę. Przez to
                rodowa
                siedziba Thurisaz Wyrd znana też była pod nazwą Rozbita Donica.</p>
            <p class="paragraph">Nocny chłód wpadał przez wyłom w paszczy bestii, wpychając z powrotem do gardła jej
                gorące wyziewy. Zawodząc
                w szczelinach niby potępieniec usiłujący wydostać się z piekła, trącał obolałego warga. Przeniewierca
                dokuśtykał do krawędzi tarasu, zrzucił z siebie cały ciążący mu oręż, po czym nagi stał i czekał.
                Zapatrzony
                w gorejącą czeluść próbował wyzbyć się myśli o kobietach, których przecież nigdzie nie było, a zdawały
                się
                pojawiać wszędzie tam, gdzie spoglądał.</p>
            <p class="paragraph">Wtem z pobliskiego otworu w magmowej posadzce wystrzelił słup wody. Syk spuszczanego z
                padołu ciśnienia
                zagłuszył miarowe dudnienie ognistej rzeki. Wrzący aerozol, mieszając się z mroźnym wiatrem, opadał na
                zbrukanego krwią mężczyznę. Liznar ostrożnie, by nie urazić zranionych miejsc, obmył się w gorącym
                deszczu.
                Potem, pozostawiwszy sfatygowany rynsztunek piecuchowi do oporządzenia, pokuśtykał na szczyt wulkanu
                wykutymi w ścianie schodami.</p>
            <p class="paragraph">Z poszarpanej krawędzi krateru roztaczał się widok na cały okoliczny masyw górski.
                Czarne od nocy sylwetki
                skalnych gigantów otaczały ciasnym kręgiem rozświetloną ogniem dolinę. Gdzieś w oddali, za jedną z
                przełęczy
                rysujących się na tle chmurnego horyzontu czerwieniła się łuna, zdradzając obecność kolejnego wulkanu.
            </p>
            <p class="paragraph">Przeniewierca usiadł na kamieniu, by dać nodze odpocząć. Z mocą wciągnął w płuca
                siłujące się z gorącem
                mroźne powietrze. Smagany na przemian parzącymi i mrożącymi witkami wiatru oglądał broczącą w boku ranę.
                Dobrze się goiła i nie wymagała uwagi, ale musiał zająć czymś głowę.</p>
            <p class="paragraph">Spokojna noc z wolna przemijała. Jej głucha czapa tłumiła dudnienie płonących rzek.
                Zachęcała do snu, lecz
                nikt spać nie myślał. Czart ganiał po wielkiej hali. Z przytupem opowiadał, co zaszło na Płaskowyżu
                Chwały.
                Nagłe zwroty akcji podkreślał piskliwą nutą, celowo drażniąc zmysły słuchaczy. Główny bohater jego
                pieśni
                siedział na ostrej grani. Szczęśliwie poza zasięgiem piszczałki. Patrzył na szponiasty horyzont. Na
                rozdzierane przezeń chmury. Na migoczące niebo powyżej. Patrzył i rozmyślał. Który to już raz obiecywał
                sobie zapomnieć o nich raz na zawsze? Stracił rachubę. Ponoć miał dziecko. Miłość do Dalli kazała mu w
                to
                wierzyć. Jednak źródło tej rewelacji uważał za trefne. O tym, że jest ojcem, dowiedział się od
                czarownicy, a
                czarownicom nie ufał. Kochał je fałszywą miłością, sądził. Zaraziły go nią niby kiłą, by dusić w nim
                prawdziwe uczucie, utrzymywał. Ścigając śmierć, przeprawił się przez kawał świata. Zamiast umrzeć,
                narodził
                się ponownie. Wszystko, by znów wziąć ukochane w ramiona. Poczuć ich ciepło w lodowatej zawierusze.
                Usłyszeć
                je w bitewnym zgiełku. Śmiać się razem z nimi przy palącej gorzale i skocznej muzyce. Byle nie
                piszczałką
                wydmuchiwanej. Smagany mrozem siedział na krawędzi dyszącej czeluści. Siedział sam. Opatulony marzeniami
                popielonymi w płomieniach beznadziei.</p>
            <p class="paragraph">- Dlaczego? – Wychrypiał, choć sam już nie wiedział, czy chce poznać odpowiedź.
                Zapatrzony w podmalowany
                ogniem mrok strawił całą noc na chronicznym pogłębianiu depresji. Brakowało mu tylko flaszki, w której
                mógłby utopić wszystkie wspomnienia.</p>
            <p class="paragraph">Kiedy brzask niepewnie muskał ciemności, anonsując krótką wizytę nieproszonego słońca,
                odgłos lekkich kroków
                wyrwał Liznara z gęstwiny wstrętnych myśli. Awanturnik podniósł nieobecne spojrzenie na Agnara.</p>
            <p class="paragraph">- Piecuch mi rzekł, iż cię tu znajdę, charakterniku – odezwał się jowialnie, ryży warg.
                Wyposażony w dzban
                srogiego trunku i krwistą sztukę surowizny, usiadł obok przyjaciela. Poczęstowany łotr łyknął solidnie i
                zaraz prychnął zadzierzyście, po czym rozdarł mięso zębami. Od razu poczuł się lepiej.</p>
            <p class="paragraph">- Poślecie po wiedźmy? – Spytał z pełnymi ustami. – Wbrew prawu wróciłem między żywych
                – spojrzał na
                kompana, lecz Agnar żachnął się, ręką tylko machnął, z gąsiora pociągnął, odkaszlnął i jeszcze raz ręką
                machnął.</p>
            <p class="paragraph">- Nie ma co ich wzywać – po raz trzeci ręką machnął, co już mogło wydawać się dziwne. –
                Swojemu przecież
                krzywdy nie zrobią – spojrzał wymownie na bransolety Liznara i zaraz jemu prosto w oczy. – Co miałeś nie
                wrócić, skoro żeś Warliwokę ukatrupił? – Krzepko klepnął przyjaciela w plecy na dowód uznania dla jego
                wyczynu. – Młodzi już cię za legendę mają – ciągnął beztrosko – starzy zaś, jak tylko z polowania wrócą,
                za
                złe ci wezmą prędzej to, że cię tyle w domu nie było. A prawo jakoś się dopasuje do rzeczywistości bez
                koślawego grasanta – choć bardzo się starał, jego wesołość nie udzieliła się Liznarowi.</p>
            <p class="paragraph">- Spotkałem ci ja po drodze tutaj zaprzańca, co próbował prawo zmieniać – podjął ów
                grobowo. – Nogę jego
                wilczą przyniosłem, by nad magmą do kości opalić i na ścianie wielkiej hali zawiesić. Pośród innych
                trofeów.
                Swoją drogą… – pod wąsem zatańczył mu kpiący uśmieszek. Dobry i taki kwiatek na cmentarzu radości. –
                Pochwalił się wam czart, co bestii zrobił, kiedy pokonana usiłowała wpełznąć w szczelinę wąwozu?</p>
            <p class="paragraph">- Nie – mruknął, Agnar, zaciekawiony. Wietrząc krotochwilę, uśmiechnął się półgębkiem,
                zapatrzony w
                przyjaciela.</p>
            <p class="paragraph">Łotr wziął spory łyk gorzały, by odpowiednio się nastroić.</p>
            <p class="paragraph">- Dasz wiarę, że wychędożył ją, bo się mu ubzdurało gwałcenia mnie uczyć!? – Roześmiał
                się, a z nim ryży
                brodacz. Śmiali się serdecznie i do rozpuku, uświadamiając sobie, jak bardzo się za sobą stęsknili.
                Agnar
                naraz spoważniał, a jego spojrzenie znów ugrzęzło w wiedźmich bransoletach. Liznarowi też mina zrzedła,
                lecz
                dopiero kiedy się zorientował, na co przyjaciel patrzy.</p>
            <p class="paragraph">- Nie spotkamy się na wiecznej uczcie – ryży mocarz mówił z żalem, ale też z pretensją.
                – Bliskość naszej
                Matki, Kochanki już nie jest ci pisana – chciał powiedzieć coś jeszcze. Zmitygował się jednak. Ręką
                tylko
                machnął. Znowu. Smutek zalał gorzałą. Przeklętnik na to tak spochmurniał, że aż rozpętała się w jego
                duszy
                straszliwa burza. Doskonale zdawał sobie sprawę z tego, co mu kompan powiedział. Wiedział o tym od dawna
                i
                uparcie to odtrącał. Od lat nie poddawał się tej myśli i dopiero gdy ta została głośno wypowiedziana,
                spojrzał gniewnie w jej obmierzłe oblicze.</p>
            <p class="paragraph">- Miłość, bracie – przemówił ciężkim głosem niby wybudzony ze stuletniego snu wąpierz.
                – Miłość zaprowadziła
                mnie na grzęzawisko desperacji, dając siłę, bym mógł naiwnie brnąć dalej – naukę poetyckiej metafory
                pobierał w wiedźmiej szkole. Skrzywił się na myśl o tym, czego jeszcze się tam nauczył. Agnar patrząc na
                niego zdumionymi oczyma, uniósł krzaczaste brwi, by zaraz je zmarszczyć. Przez chwilę usiłował pojąć, co
                też
                przyjaciel mu powiedział. W końcu się poddał. Charakterystycznym dla siebie gestem dał wyraz
                kapitulacji.</p>
            <p class="paragraph">Opodal, przez szpony horyzontu zaczęło przedzierać się słońce. Złociste promienie
                przylgnęły do oszronionych
                szczytów i tam zostały. Lękały się zejść do doliny.</p>
            <p class="paragraph">W pustym gąsiorze zagrzmiało przekleństwo. Agnar oderwał naczynie od ust, cisnął nim z
                wysokiej grani i z
                powagą spojrzał na Liznara.</p>
            <p class="paragraph">- Co to się porobiło, żeś już nie kostuszy, lecz wiedźmi kochanek, a?</p>
            <p class="paragraph">Łotr w odpowiedzi popatrzył na starego kompana jakoś tak łobuzersko. W oczach
                przeniewiercy rozpoczęła się
                opowieść o rwanych potokami górach, palonej słońcem pustyni, targanych wichrami stepach i wojnie, co
                pochłonęła tysiące istnień.</p>
        </div>
    </main>
</body>

</html>