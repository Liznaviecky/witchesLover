<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Elegia Uniesień</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Elegia Uniesień</h1>
        <h2>
            <a class="header__link" href="https://www.youtube.com/watch?v=q89BgsmHFMc" target="_blank"
                rel="noreferrer noopener">
                Dobrze się czyta przy D&D Ambience - Plains at Sunrise<span class="header__span">(otworzy
                    się w nowej zakładce)</span></a>
        </h2>
    </header>

    <main>
        <div class="textBlock">
            <p class="paragraph">Gdy wargowie przeprawiali się przez Morze Południowe, zmagając się po drodze z czetlicą i samymi sobą,
                życie
                w Błotomyjach płynęło powoli. Brzemienne w wydarzenia, które raczej nie znalazłyby miejsca w żadnej z
                epopei. Co najwyżej w utworze rozweselającym tudzież gorszącym. Raz bowiem w jednym z grodowych
                gospodarstw
                krasula ocieliła się szczęśliwie. Gospodarze obłaskawionej zagrody urządzili biesiadę w rodzaju
                pępkowego.
                Sioło bawiło się wtedy niemal całą noc. W czas zabawy, miejscowy kowal Bronimir, zwany Ogniołapem,
                przepadł
                w sąsiadujących z przystanią szuwarach, skąd wrócił dopiero nad ranem. Stojąc wstrząśnięty i przemoczony
                w
                progu chaty, błagał swą żonę Niesiebudkę, by go przytuliła. Choć pani kowalowa urodą przywodziła na myśl
                pomieszanie krowich wymion z ziemniaczaną bulwą, jej mąż łasił się doń niby pogrążony w miłosnym
                afekcie.
                Dziękował przy tym bogom i czartom za urodziwą połowicę. Wszak nieskalaną ciągnącymi się smarkami,
                nabrzmiałymi żylakami czy obwisłymi po pępek piersiami. Krewka gospodyni rychło się połapała, że
                wierność
                męża została obrzydliwie zbrukana. Zapewne wbrew jego woli, skonstatowała. Pół dnia potem brodziła
                tatarakiem, uzbrojona w dużą drewnianą chochlę. Ku uciesze gawiedzi przeczesywała brzeg jeziora w
                poszukiwaniu zbereźnej staruchy, co jej chłopa zbałamuciła. Tak głośno wtenczas pomstowała, że usłyszał
                ją
                wędrowny bard, co akurat przeprawiał się przez ostępy przeciwległym krańcem błotomyjskiego akwenu.</p>
            <p class="paragraph">Niemożliwie przystojny młodzieniec w schodzonych butach i podartych spodniach szeleścił w krzakach,
                usiłując
                przezeń przebrnąć. Koszulę miał rozchełstaną, a nadgarstki ozdobione grawerowanymi bransoletami. Na
                plecach
                niósł wysłużoną lutnię. Wykazując się imponującą sprawnością, przycupnął na jednym z konarów drzewa,
                ongiś
                powalonego do wody przez bobry. Z wyzierającej nad taflę gałęzi miał dobry widok na grodową przystań.
                Wytężając wzrok i słuch, chwytał sedno awantury, by rychło przerobić je w barwną plotkę, gdy nagle ni
                stąd,
                ni zowąd wyskoczył doń chochlik wiedźmy Miodunki. Szkaradny człekokocur łasił się mrucząc, a właściwie
                charcząc niby dogorywający suchotnik. Minstrel zrazu jął go czochrać pieszczotliwie.</p>
            <p class="paragraph">- Mnie też się za tobą cniło, szpiczastouchy łajdaku – wyznał jowialnie, z uciechą mierzwiąc sierściucha.
                Chochlik rzężąc jeszcze głośniej, tak się rozzuchwalił w zadanej mu pieszczocie, że od tego wpadł do
                porośniętej kaczeńcami wody. Zaraz zeń wyskoczył na najbliższą gałąź, oznajmiając całemu światu, jak
                bardzo
                nie lubi kąpieli. Zmokły i zjeżony wyglądał makabrycznie niczym efekt nieudanej próby połączenia
                człowieka z
                kotem. Do tego martwy i w zaawansowanym stanie rozkładu. Bard śmiał się zeń do rozpuku. – Trzeba cię
                ujrzeć
                na własne oczy, by uwierzyć, że ktoś taki jak ty może istnieć – ledwie z siebie wydusił te słowa. Wtem
                przez
                jego śmiech przebił się odległy wrzask kowalowej żony.</p>
            <p class="paragraph">Tęga Niesiebudka właśnie zdybała pijaną kazytkę. Stara rusałka drzemała zanurzona w gąszczu moczarek i
                wsparta plecami o słup rybackiego pomostu, więc dała się podejść.</p>
            <p class="paragraph">- Widzę ja i słyszę, że Łaskotka wciąż dokazuje – zauważył młodzieniec beztrosko, rozsiadając się na
                konarze
                wygodniej, gdy naraz się zeń poderwał, zlękniony. – O nie – patrzył zaniepokojony na rozgrywającą się
                nieopodal przystani scysję. – Czy ja dobrze widzę, zmokły przyjacielu? – Zwrócił się do potarganego
                chochlika, nie odrywając oczu od tego, co się wyprawiało na przeciwległym skraju jeziora. – O nie! –
                Zakrzyknął, pewien swych obaw. – Gospodyni z masywną chochlą, starą sprośnicę brzegiem goni. Ta zaś,
                jeśli
                oczy mnie nie mylą, w tę stronę ucieka – skoczył na równe nogi, zgrabnie balansując na konarze. Zdjąwszy
                z
                pleców lutnię trącił jej struny i nie mitrężąc, w rytmie skocznej melodii rzucił się do improwizowanej,
                śpiewnej ucieczki. A leciało to mniej więcej tak:</p>

            <div class="note note--song">
                Hej chochliku, popatrz, baby dwie się wadzą<br>
                Jeśli tu zostanę, wnet mnie zoczą i pochwycą<br>
                Bransolety me magiczne na nic mi się zdadzą<br>
                Krewka gospodyni leci tu za starą ladacznicą<br>
                Mógłbyś, chochliku, w mej obronie prychnąć<br>
                Aliści baby przelęknąć łatwo się nie dadzą<br>
                Przyjacielu, pozostaje nam jedynie czmychnąć<br>
                Uciekaj ty ze mną, bo ci kopa w rzyć zasadzą<br>
            </div>

            <p class="paragraph">Słońce wyjrzało zza chmur, przyświecając rozjuszonej kowalowej w pościgu za pokraczną kazytką. Leciwa
                nimfa
                gdyby tylko chciała, z łatwością mogłaby utopić napastującą ją kobietę. Mimo zaawansowanego wieku,
                krzepę
                miała godną postawnego drwala, ale wolała dostać po łbie chochlą, niż krzywdzić grodziankę. Demonicznej
                starowince zasadniczo dobrze się żyło w sąsiedztwie z ludźmi i nie chciała tego zmieniać. Nawet jeśli
                ktoś
                ją od czasu do czasu pogonił kuchennym narzędziem. Tym bardziej, że nikt nigdy nie robił tego bez
                słusznego
                powodu. A Niesiebudka jako szanująca się żona takowy właśnie miała. Wszak jej pohańbiony mąż leżał w
                chacie,
                wtulony w poduchę i nieskory do roboty. Ona zaś stała po pas w wodzie, złorzecząc chichoczącej na środku
                jeziora uwodzicielce.</p>
            <p class="paragraph">Wtenczas urodziwy grajek w towarzystwie szkaradnego kocura przedzierał się przez borową gęstwinę. W końcu
                dotarł na niewielką polanę wpadającą błotnistym brzegiem w jeziorne wody. Mniej więcej pośrodku leśnej
                łąki
                sterczał poznaczony hubami kikut niegdyś potężnego drzewa. To w nim mieszkała znana w całej okolicy
                czarownica Miodunka. Mądra i zależnie od nastroju łagodna bądź sroga kobieta. Po życiową poradę i
                remedium
                na bolączki zachodzili doń wszyscy. Bez względu na wiek, płeć czy społeczny status.</p>
            <p class="paragraph">Wędrowny bard ominąwszy drzewną chatkę, skierował się do ukrytej w ostępach pasieki. Spodziewał się tam
                znaleźć gospodynię. Dziewczyna, wyglądem zdecydowanie zbyt młoda na wyprzedzają ją reputację, siedziała
                sobie pod dębem, pochłonięta żywą dyskusją z pasiecznikiem. Demon pod postacią brodatego karzełka w
                czerwonym kubraczku, wielkiej czapie i z, zdawało się, przyrośniętą do ust fajką, w pszczelarskiej
                dziedzinie nie miał sobie równych. Pasiecznik był istotą powszechnie występującą w całym królestwie
                Dziewanii, krainy słynącej, przede wszystkim, z dobrego miodu. Każdy szanujący się pszczelarz zostawiał
                w
                swym obejściu jeden pusty ul. Jeśli ten był ładny i przytulny, szybko stawał się chatką nieocenionego
                pomocnika. Pasiecznik w zamian za pajdę chleba i łupinę gorzałki dziennie dbał o dobrobyt i wydajność
                maleńkich skrzydlatych miodorobów. O nadprzyrodzonych umiejętnościach takiego opiekuna świadczył choćby
                wygląd należących do Miodunki uli. Wydrążone pnie wiedźmy kryły się pod słomianymi kapeluszami, z
                których
                zwisały girlandy kwiecistej przywarki. W korzeniach pszczelich chat, pazurzastych i kostropatych niby
                kurze
                stopy, pospołu mieszkały myszy z jeżami. Leśna sadyba pachniała miodem i buczała wesoło od uwijających
                się
                weń pszczelich rojów. Jakby dla podsycenia uroku tegoż iście baśniowego miejsca, zza porośniętego hubami
                kapelusznika wyszedł fircyk z lutnią na plecach.</p>
            <p class="paragraph">- Miodunka! – Zawołał pogodnie. Unosząc rękę w powitalnym geście, potknął się o chochlika. Kocur dla
                zabawy,
                co chwila doskakiwał mu do nóg.</p>
            <p class="paragraph">- Miłko! – Wiedźma poderwała się z dębowego korzenia i popędziła ku biegnącemu do niej grajkowi. W kilka
                uderzeń spragnionych siebie serc, oboje wpadli sobie w ramiona. Zgnietli przy tym boleśnie chochlika,
                który
                zdążył wskoczyć między nich, nim się uściskali. Najwyraźniej sierściuch chciał mieć swój udział w
                rozemocjonowanym akcie powitania. – Długo cię nie było – czarownica mówiła z wyrzutem, ale też z
                radością w
                głosie. – Stęskniłam się.</p>
            <p class="paragraph">- Wiesz jak to jest w drodze – grajek uśmiechnął się uroczo. – Właściwie to nie wiesz, bo wszędzie latasz
                zamiast chodzić. Mogłabyś…</p>
            <p class="paragraph">Wiedźma nie dała grajkowi dokończyć, zatykając mu usta soczystym pocałunkiem.</p>
            <p class="paragraph">- Nie czas na słowa – szeptała. – Dajmy ciałom dojść do głosu – wyjąwszy spomiędzy siebie a kochanka
                wymiętolonego chochlika, cisnęła nim w krzaki. Na jej nieme żądanie, z leśnego runa wyłonił się sękaty
                konar.</p>
            <p class="paragraph">- Ja nie chcę – zaprotestował grajek. Spłoszonym spojrzeniem raz po raz przeskakiwał z czarownicy na
                sunącą
                ku niemu gałąź z uwięzionym weń, wichrowym demonem. – Nie lubię…</p>
            <p class="paragraph">- Trzymaj się mnie mocno! – Krzyknęła wiedźma, uśmiechając się zawadiacko. Dalej wszystko podziało się
                tak
                szybko, że minstrel zapamiętał tylko swój wrzask, duszący pęd wiatru i kompletny brak orientacji w
                otaczającej przestrzeni.</p>
            <p class="paragraph">Konar porwał kochanków w korony drzew, a stamtąd poleciał z nimi daleko nad trawiastą równinę
                rozgraniczoną
                krętym lustrem rzeki. Wysadziwszy pasażerów na zamglonych mokradłach, prasnął nieopodal w błoto.</p>
            <p class="paragraph">- Nie lepiej było przejść się nad jezioro!? – Zszokowany bard wciąż krzyczał. Nie mógł dojść do siebie po
                nagłym przyspieszeniu i związanej zeń serii przeciążeń. – Na randkach się spaceruje! Powoli i trzymając
                za
                rękę! Nie wiesz tego!?</p>
            <p class="paragraph">- My już mamy daleko za sobą etap randkowania – odparła czarownica filuternie, zrzucając z siebie giezło.
                Urzeczony jej nagością minstrel zapomniał, jak się oddycha. Solidnie połechtana, wręcz wytarmoszona od
                środka taką reakcją wiedźma złapała chłopca za koszulę i przyciągnęła go do siebie. – Teraz przerabiamy
                żywiołowe schadzki – oznajmiła i znów wpiła mu się w usta.</p>
            <p class="paragraph">- Wciąż nie rozumiem… – jął sarkać, gdy pozwoliła mu złapać oddech. – Wciąż nie rozumiem, po co ta
                szalona
                przejażdżka. Pierdzące mgłą mokradła nie wydają się być dobrym miejscem na uprawianie miłości.</p>
            <p class="paragraph"> - Nad jeziorem zaraz Łaskotka by nas zoczyła, a że łasa jest na ciebie okrutnie, nie dałaby nam spokoju.
            </p>
            <p class="paragraph">- Aha…</p>
            <p class="paragraph">- Poza tym uwielbiam, gdy drżysz z emocji – córa uroczysk piersiami dorodnymi przesłoniła kochankowi
                świat.
                Dalej wszystko podziało się tak intensywnie, że bardowi zapisało się w głowie poezją doznań. W ślad za
                namiętną notatką, w jego sercu rozkwitła oda do namiętności, duchem zaś wstrząsnęła elegia uniesień.
                Metaforycznych, ma się rozumieć. Wszak wyrywny konar nie groził ponownym porwaniem. Tkwił sobie
                spokojnie w
                błocie jak na martwą kończynę drzewa przystało.</p>
            <p class="markParagraph">*</p>
            <p class="paragraph">Wysoko na niebie, słońce przetykało złocistymi promieniami skłębione chmury, co leniły się ruszyć z
                miejsca.
                Poniżej, rzeka kładła się srebrzystą wstęgą na zielonej nizinie, a wiatr szumiał w rozkołysanych
                trawach.
                Ptaki świergotały albo darły się, brodząc w płytkich wodach rozlewiska. Siwa czapla zaskrzeczała
                donośnie,
                stojąc władczo na wyzutym z niecnego zamiaru konarze. Wpatrzony weń grajek leżał na miękkim runie, w
                ramionach wiedźmy zdającej się skwierczeć od przypływu mocy.</p>
            <p class="paragraph">- Pozwolisz mi wrócić na piechotę? – Spytał nieśmiało, jakby przeczuwając odpowiedź odmowną.</p>
            <p class="paragraph">- No coś ty, Miłosławku? – Rozczuliła się, córa uroczysk. – Powrót zająłby ci dwa dni, jeśli nie więcej,
                o
                ile w ogóle zdołałbyś wrócić. To dla ciebie zbyt niebezpieczna okolica. Polecimy powolutku. Będzie miło,
                zobaczysz.</p>
            <p class="paragraph">- Obiecujesz? – Grajek spytał tonem zlęknionego dziecka, rozczulając wiedźmę jeszcze bardziej.</p>
            <p class="paragraph">- No pewnie, moje ty strachajło rozkoszne – Miodunka przypieczętowała gwarancję, cmokając oblubieńca w
                nos.
                Kochankowi czarownicy pozostało jedynie uśmiechnąć się słodko. Czekał go powrót w przestworza i nic na
                to
                nie mógł poradzić. Gdyby zaprotestował, wiedźma nie certoląc się z nim, weszłaby mu do głowy i przejęła
                ciało, gasząc wszelki opór. Czy Miłosławowi było z tym źle? Trudno powiedzieć. Minstrel wyglądał, czuł i
                myślał zupełnie jak człowiek, choć niezupełnie można by go za takowego wziąć. Właściwie, chcąc nie
                chcąc,
                wyzbył się człowieczego rodowodu, gdy narodził się ponownie. Przed tym jednak nie umarł, tylko został
                żywcem
                wciągnięty z powrotem w kobiece łono, gdzie znów przyszło mu dojrzewać wzorem ludzkiego płodu. Zatem
                rodząc
                się dwukrotnie w przeciągu jednego życia, dorobił się dwóch matek. Ta druga, zaznaczyć tu należy, że
                demonicznej konduity oraz prezencji jest to kobieta, zanim go poczęła, wcześniej była mu kochanką. Można
                więc o Miłosławie powiedzieć, iż po powtórnych narodzinach sam sobie był ojcem. Dosłownie. Patrząc nań
                przez
                pryzmat zdrowego rozsądku, nie sposób postrzec go inaczej, jak zdumiewające, by nie powiedzieć
                bulwersujące
                dziwactwo. Jest jeszcze jedna rzez, a to na wypadek gdyby minstrel nie przedstawiał się wystarczająco
                kuriozalnie. Otóż, ciążyły na nim klątwy i uroki zdające się przeczyć same sobie. Zaklęcia zmuszały go
                do
                bezwarunkowej wierności czarownicom. Wywoływały też nagły atak niepohamowanego pożądania w każdej
                kobiecie,
                do której się zbliżył. On również padał ofiarą szaleńczych pragnień w obliczu afektu potencjalnej
                kochanki.
                Przygodnie mógł się pokładać z kim chciał, gdzie chciał i jak chciał. Gdyby jednak wdał się w
                podyktowany
                emocjami romans, wówczas spotkałby go żałosny los nieumarłego. Miłosław. Kochanek czarownic. Wybryk
                natury,
                wyrokowali alchemicy szanowanych uczelni. Chojnie obdarzony łajdak, sarkały porzucone kochanki.
                Przeklęty
                artysta, pomstowali mężowie wespół z ojcami rzeczonych kochanek. Zastrzeżony mocą klątw i uroków
                nosiciel
                prastarej magii, piali na targowiskach szarlatani. Marionetka w rękach czarownic, piętnowali
                inkwizytorzy.
                Karmiąc się jego bezwarunkową miłością, córy uroczysk czerpały zeń moc, nie dając mu w zamian nic. Nic
                poza
                wyszukaną rozkoszą. Czy taka instrumentalizacja istoty myślącej godzi się z wiedźmim sumieniem? Miodunka
                na
                jednym ze zlotów czarownic nie pozostawiła tego pytania bez odpowiedzi.</p>
            <p class="paragraph">- Na cóż nam mocy szukać po niebezpiecznych uroczyskach, czy mozolnie z tygli ją wyciskać, skoro możemy
                jej
                w ramionach słodkiego przystojniaka zażywać?</p>
            <p class="paragraph">Potem, racząc się owym specjałem opodal Błotomyjów, dostrzegła u niego na nadgarstku uszkodzoną
                bransoletę.</p>
            <p class="paragraph">- Gdzie ją tak poszczerbiłeś? – Spytała z niepokojem i w tonacji siarczystej reprymendy. Zaklęta
                biżuteria
                gwarantowała grajkowi anonimowość, tłumiąc jego erotyzującą aurę. Prawidłowe działanie ozdobnych
                pieczęci,
                to dla Miłosława i jemu podobnych rzecz była kluczowa w kontekście przetrwania wśród ludzi. Otóż,
                zależnie
                od przekonań i wyznania, zasadniczo religijnego, kochanków czarownic uważano za najmilszy Bogu opał bądź
                remedium na wszelkie bolączki. Powszechny stosunek do oblubieńców wiedźm, jak dotąd nie przyniósł im
                niczego
                dobrego i nic nie wskazywało na to, by ów miał się zmienić. – Bransoleta straci moc, jeśli jej nie
                podreperujemy – rugała czarownica grajka. – Przyznaj się, powsinogo! Gdzie ją tak sprawiłeś?</p>
            <p class="paragraph">- W Barstukach jeden z gospodarzy psem mnie poszczuł – wyznał minstrel, pąsowiejąc niby prawiczek tracący
                cnotę.</p>
            <p class="paragraph">- Po co żeś tam polazł? – Miodunka pacnęła Miłosława w głowę. – Nie wiesz, że Barstuczanie Cierniowego
                Boga
                wyznają? Oni przecież głupi nie są i wiedzą, że tacy jak ty po świecie wędrują. Bez bransolet się nie
                zamaskujesz. Kiedyś cię zdybią i z miejsca inkwizycji oddadzą, a wtedy na stos pójdziesz.</p>
            <p class="paragraph">- Córkę uzdrowioną niewdzięcznikom zostawiłem – naburmuszył się Miłosław, grzebiąc stopą w błocie. –
                Śmiertelnie chora biedaczka była. Spaskudzona przez ohydne monstrum, cierpiała potworną gorączkę i już
                jedną
                nogą w zaświatach stała. Litość mnie wzięła niemożebna, to i rzekłem zapłakanej rodzinie, iż pomóc mogę.
            </p>
            <p class="paragraph">- Oj, Miłusiu mój kochany – wiedźma cmoknęła grajka w głowę, głaszcząc go tkliwie. – To twoje miękkie
                serduszko kiedyś zaprowadzi cię prosto w inkwizytorskie obcęgi albo, nie wiem co gorsze, poniesie daleko
                w
                świat, gdzie poćwiartują cię, wysuszą na pieprz i sproszkowanego będą sprzedawać po targowiskach jako
                afrodyzjak bądź lek na wszystko.</p>
            <p class="paragraph">- Takie życie – bard westchnął, starając się o niczym nie myśleć. – Na nudę narzekać nie mogę –
                uśmiechnął
                się niewinnie, kiedy czarownica w mocy kobiecej intuicji zaczęła sondować mu głowę. Wejrzała głęboko w
                poszukiwaniu traum zakorzenionych w umyśle na skutek intymnych kontaktów z nieszczęsnymi ludźmi i
                obłąkanymi
                demonami. Dotarłszy na pogranicze świadomości grajka odkryła masę niepowiązanych ze sobą okropności.</p>
            <p class="paragraph">Skąpany w bólu strach córki niewdzięcznego gospodarza, przeraźliwy obłęd grasującej gdzieś na rozstajach
                upiorzycy, odbierający chęć do życia smutek matki zaginionego dziecka, dojmująca tęsknota snującej się
                po
                polach zjawy, szaleńczy gniew bestialsko zamordowanej i uwięzionej w zmasakrowanym ciele kobiety,
                dręczący
                topielicę żal po utraconej miłości, rozdzierająca serce rozpacz zgwałconej przez własnego ojca
                dziewczyny…</p>
            <p class="paragraph">- Za dużo tego, za dużo. – Miodunka uciekła z głowy oblubieńca, sponiewierana i pokaleczona na umyśle
                niby
                niedoszła ofiara chmary rozwścieczonych nietoperzy. – Miłko nie wolno ci się tak przeciążać –
                wstrząśnięta
                zerwała się z mokrej trawy, ciągnąc za sobą posmutniałego grajka. – Świata nie uzdrowisz, biorąc na
                siebie
                każdy napotkany koszmar. Ani ja, ni żadna z mych sióstr, nie oczekujemy tego od ciebie – czarownica znów
                jęła wałkować z nadgorliwym kochankiem ten sam temat i znów dotykało ją przy tym uczucie bezsilności. Na
                wykraczający poza wszelką poprawność, Miłosławowy altruizm, nie było zaradczego zaklęcia.</p>
            <p class="paragraph">- Miodunka, ja obojętnie obok tragedii przejść nie potrafię – tłumaczył się grajek, patrząc załzawionymi
                oczyma w stronę starego drzewa, co sterczało samotnie w sercu mokradeł. – Zwłaszcza jeśli wiem, że pomóc
                zdołam. Wprawdzie wszelki mój spokój i harmonia w ruinę popadają, gdy przychodzi mi zbliżyć się z
                cierpiącą
                istotą, lecz ja nie umiem przestać, kiedy chęć dawania ukojenia silniejsza jest ode mnie.</p>
            <p class="paragraph">- Oh, Miłusiu – poruszona wiedźma porwała przygnębionego grajka w ramiona. – Nic a nic o siebie nie dbasz
                i
                tylko o innych myślisz. Jeśli dalej będziesz się tak prowadził, wkrótce sam oszalejesz i już nikomu nie
                pomożesz. Potrzebna ci solidna lekcja zdrowego egoizmu, ale najpierw trzeba zutylizować całe to
                okropieństwo, którego się w tobie tyle nazbierało.</p>
            <p class="paragraph">Leżący w błocie gruby konar z nagła trzasnął i bez ostrzeżenia, a z mlaskiem wystartował, kierując się w
                stronę wtulonych w siebie kochanków.</p>
            <p class="paragraph">- O, nie – zląkł się grajek. – O, nieeeee… – darł się wniebogłosy, porwany w przestworza – miało być
                powolutku!</p>
            <p class="paragraph">Ciepłe światło chylącego się nad horyzontem słońca połyskiwało w rzecznej tafli. Kłębiaste kępy drzew
                chwytały ostatnie promienie. Zmierzający ku końcowi dzień malował miedzianymi barwami podmokły świat. Z
                wolna niby niechętnie oddawał go nocy we władanie.</p>
        </div>
    </main>
</body>

</html>