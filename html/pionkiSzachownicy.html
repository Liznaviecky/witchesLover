<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Pionki Szachownicy</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Pionki Szachownicy</h1>
        <h2>
            <a class="header__link" href="https://www.youtube.com/watch?v=Yb5XQ9i-gtI" target="_blank"
                rel="noreferrer noopener">
                Dobrze się czyta przy RPG Ambient Sounds: Haunted Forest<span class="header__span">(otworzy
                    się w nowej zakładce).</span></a>
        </h2>
    </header>

    <main>
        <div class="note">
            "Nie idź tą ścieżką zaklętą, wędrowcze łaskawy. Chyba żeś śmiałek, co
            i koszmar sposobem weźmie. Tedy pójdź w przeklęte miejsce,
            kędy dróżka wiedzie, ale wiedz, że sioła ludzkiego po drodze nie
            uświadczysz. Gdzie okiem spojrzysz, jeno bagniska nieprzebyte
            obaczysz i drzewiszcza upiorne niby monstra z grząskiej topieli
            wyłażące. Ze ścieżynki zejdziesz, rozum postradasz. Dasz się zwieść
            światłu, co ciepły blask ludzkiego domostwa udaje, w trzewiach trupiej
            brei sczeźniesz. Oby wstrzemięźliwość twa nie zaszwankowała, kiedy
            istota powabna z błotnej topieli ku tobie wyjdzie. Inaczej demon w usta cię
            pochwyci, jęzorem długim od środka rozewrze i utopi we krwawej mazi,
            co zeń tryska przy podniecie. Pamiętaj, by nerwy na wodzy krótko
            trzymać, a w grzęzawiska nie leźć, gdy wołanie o pomoc usłyszysz.
            Serce twoje niczym kamień niewzruszone być musi, gdy bagienna
            mgła nękać cię pocznie, a przed nią ucieczki nie ma. Opary wyciągną
            ci z głowy wszystkie przykre wspomnienia, by w jeszcze gorszą marę
            je obrócić. Bądź tedy silny a powtarzaj sobie, że nieprawda to jest,
            że majak to jedynie. Obyś głuchy pozostał na to, co usłyszysz, przyjacielu.
            Obyś ślepy był na to, co obaczysz. Może tedy dotrzeć zdołasz tam, gdzie
            one wszystkie się zlatują. Może nawet podsłuchasz, o czym rozprawiają.
            Wówczas opowieść twoja wszystkiego warta będzie, choć pewnikiem
            przyjdzie ci zań zapłacić cenę srogą i nie w materii liczoną."
        </div>
        <p class="comment">Proszalnego dziada majaki tudzież rady i przestrogi za jedną monetę złotą.</p>
        <div class="textBlock">
            <p class="paragraph">Całe pogranicze sąsiadujących ze sobą wschodnich królestw Śródmorza, to jest
                Dziewanii, Łojmy i Łaumy
                tonęło w okrytych złą sławą bagnach. Różnie je nazywano. W okolicznych siołach i grodach zwykło się
                mawiać o
                Przeklętych Wodach. Z kolei inkwizytorska propaganda Gottlandu chrzciła to miejsce dosyć obrazowym
                mianem
                Wiedźmich Wymiocin. Bardowie zaś śpiewali o Łzach Czarownic. Znalazł się i kartograf z poetyckim
                usposobieniem i semantycznym zacięciem. Na jego mapie najrozleglejsze w całym Śródmorzu grzęzawiska o
                skalanej do granic możliwości opinii rysowały się pod nazwą Degrengolada. Wiecznie zasnuty mgłą i
                nakryty
                ołowianymi chmurami skrawek padołu inspirował bądź odstraszał. Tyleż swoją postacią, ileż historią.
                Relikt
                klątwy Czarnego Deszczu, mówili o nim kronikarze. Według nich, to właśnie stołeczne włości dawnego rodu
                Czartoborów pochłonęła pierwsza smolista ulewa. Legendarni okrutnicy przepadli weń z kretesem, a ich
                królestwo uległo rozpadowi, co zresztą, według dziejopisarzy, należało się im bez dwóch zdań. Setki lat
                temu
                zrodzona z wiedźmiej magii burza bezpowrotnie zmieniła pełną życia podmokłą równinę w rynsztok upiornego
                szaleństwa. Z serca tegoż koszmaru wyrosła góra czarownic. Ponoć z jej szczytu można dostrzec w
                niespokojnych oparach podtopione ruiny czartoborskiego zamczyska. Tak głosili, prędzej plotkarze niż
                badacze. Żaden jednak nie znalazł w sobie tyle odwagi, ile było potrzebne do zweryfikowania pogłoski.
                Zatem
                niezbadane ruiny stały się fundamentem krążącej po grząskim pograniczu legendy o hagalmorskiej wiedźmie
                i
                Czartoborze Zręcznorękim.</p>
            <p class="paragraph">Gdyby znalazł się śmiałek, co poszedłby zaklętą ścieżką w głąb nieprzebytego uroczyska,
                przyszłoby mu się
                zmierzyć, przede wszystkim, z samym sobą. Jeśli jego życiowy bagaż okazałby się dlań zbyt ciężki,
                wówczas
                nie zdołałby wybrnąć z pochłaniającej go topieli obłędu. Tylko ktoś o wyjątkowo silnej woli albo z
                lekkim
                sercem zniósłby bez szkody na umyśle pocałunek tęsknicy. Upiorzyca to była widmowa niby smuga dymu.
                Snuła
                się po Przeklętych Wodach w podartej siermiędze i z wiankiem suchych paproci na głowie. Gdyby śmiałek po
                melancholijnym zbliżeniu z demonicą nie popadł w ciężką depresję prowadzącą do samobójstwa, zaklęta
                ścieżka
                poprowadziłaby go dalej. Wówczas zuchwalec bądź, jak kto woli, szaleniec, wszedłby w mgły popławnika,
                kolejnego straszydła czyhającego na nieostrożnych wędrowców. Miejscami odarty do kości trup zwykł
                lewitować
                nad bagienną otchłanią, ciągnąc za sobą gnijące jelita wraz z żerującą nań czeredą szczurów.
                Nierozważnemu
                śmiałkowi zaraz zmacałby pamięć gęstymi wyziewami swej mamiącej jaźni. Jeśli wędrowiec chowałby w sobie
                przykre wspomnienia niby cierniowe pnącza w krwawiącej pięści, zły duch wpędziłby go w nie. Opętany
                nieszczęśnik przeżywałby je na nowo, ale ubarwione na wzór straszliwego koszmaru. Brnąc przez
                makabryczną
                postać reminiscencji, musiałby zrobić wszystko, by nie zatracić się w toku wskrzeszonych, spaczonych
                wydarzeń. Jeśli straciwszy kontakt z rzeczywistością zboczyłby z zaklętej ścieżki, bagienna breja zaraz
                by
                go pochwyciła. Błotnymi mackami wciągnęłaby nieszczęśnika głęboko w siebie, a tam demoniczne pijawki
                natychmiast wgryzłyby mu się w umysł. Zmieniony przezeń w zombie rzucałby się na wszystko, co żywe.
                Wszystko, w co mógłby wtłoczyć mnożące się w nim, pasożytnicze monstra. Jeśli jednak chojrak poradziłby
                sobie z własnymi demonami, niewątpliwie zapragnąłby choćby chwili wytchnienia, a takie pragnienie z
                miejsca
                wyczułby błotnik. Monstrum jawiące się obrazem ponurej groteski. Chaotyczny zlepek poćwiartowanych
                ludzkich
                i zwierzęcych ciał człapiący pokracznie na ptasich nogach. Demon potrafił rozpalić światło, do złudzenia
                przypominające przyjemny blask domowego ogniska. Tylko przezorny podróżnik nie dałby się poczwarze
                zmylić.
                Nie zszedłby z zaklętej ścieżki, na której wówczas niewątpliwie i szybko stanęłaby kolejna pokusa.
                Topielica, choć błotem umazana i w gruncie rzeczy martwa, byłaby dla śmiałka przemożnie pociągająca, a
                już
                na pewno odeń silniejsza. Zbłąkane widmo samobójczyni nie przepuściłoby zuchwalca żywcem. Biorąc go
                gwałtem,
                całowałoby lubieżnie i głęboko, wtłaczając weń krwawą breję. Nieszczęsny amant w żelaznym uścisku
                fatalnej
                kochanki utonąłby, targany konwulsjami. Znowuż jeśli sam okazałby się prominentnym zalotnikiem, mógłby w
                miłosnym uniesieniu wymanewrować chutliwą upiorzycę i spełnioną utulić do wiecznego snu. Jeśli włóczęga
                uporałby się z topielicą we właśnie taki sposób, znaczyłoby to, że jest kimś, o kim od samego początku
                było
                wiadomo, iż nie zginie w grząskim uroczysku. Jest bowiem u siebie. Nieludzki absztyfikant, po wielu
                dniach i
                nocach wędrówki przez Przeklęte Wody dotarłby do stóp wzgórza zwanego jelenim. Nazwa wzięta została od
                dwóch
                rosnących na szczycie ogromnych drzew, rozchylonych na kształt poroża. U podnóża góry, oczom
                niestrudzonego
                kochanka ukazałyby się zdobione maszkaronami schody, co prowadziły na szczyt. Omszałe i przeprute
                grubymi
                kłączami niby mackami śpiącego pod nimi monstrum. Gdyby fircyk wszedł na górę, stałby się świadkiem
                niebywałego wydarzenia.</p>
            <p class="paragraph">Oto pod czarnym niebem, w poświacie pełnego księżyca i blasku huczącego ogniska, wśród
                korzeni i w koronach
                sękatych drzew, siedziały one. Dziesiątki czarownic wszelkiej postaci. Młode, stare, odmłodzone i w
                średnim
                wieku. Piękne, szkaradne i nijakie. Z pozoru niewinne lub wprost rozpustne albo straszliwe. Wszystkie
                wesoło
                rozmawiały, psotnie chichotały. Znalazły się i takie, co nieustannie wybuchały perlistym śmiechem
                tudzież
                rechotem zależnie od tego, które się śmiały. Zapamiętałe w plotkach i ploteczkach, w przerwach od, co
                jednej, to ciekawszej historii, oddawały się grze w tygiel i kocioł. Popularna wśród czarownic rozrywka
                przypominała grę w szachy. Pionkami były tygle zawierające mikstury, bieżąco w czas gry przygotowywane w
                kotle. Umiejętność rozpoznania właściwości mieszanin po ich barwach, konsystencji czy zachowaniu
                stanowiła
                jeden z kluczy do zwycięstwa. Pozwalała przewidywać ruchy przeciwniczki, również zaskakiwać ją zmianą
                natury
                wybranego pionka. Każdą partię rozgrywano w enigmatycznej atmosferze podstępnych uśmiechów i
                złowróżbnych
                spojrzeń.</p>
            <p class="paragraph">Beztroski czas gier, plotek i zabaw dobiegł końca w okolicy północy, gdy na Jelenie
                Wzgórze przyleciał
                najstarszy z sabatów. Kłębowiska łopoczących na wietrze opończy, wijące się smugi smolistego dymu,
                potępieńcze jęki, sadystyczne śmiechy, chutliwe westchnienia, wrzaski i zawodzenia. Wszystko to wpadło
                na
                szczyt wzniesienia, by zaraz przeistoczyć się w kobiece postacie, znacznie wyższe od pozostałych
                uczestniczek zlotu. Ich cokolwiek ludzka uroda, rodem ze skutego mrozem grobu, miała w sobie coś
                pociągającego. Coś urzekającego i zarazem strasznego. Coś, co niewątpliwie wzbudziłoby paniczny strach w
                sercach zwyczajnych ludzi. Mówiąc inaczej, po równo fascynowały i przerażały niby erupcja wulkanu,
                szaleństwo wichru czy pęd śnieżnej lawiny. Odziane w eleganckie płaszcze, wykończone na kołnierzach i
                mankietach futrami bestii bądź kruczymi piórami, protoplastki czarownic tworzyły prasabat. Pochodzące z
                Hagalmory, białe jak śnieg długowłose wiedźmy były prastarymi istotami pamiętającymi czasy sprzed
                człowieczej ery. Żyły daleko na północy, gdzie słońce prawie nigdy nie zaglądało. Bliższe im były sprawy
                demoniczne niż ludzkie. W całej przestrzeni dziejów, znacząco zaingerowały dwukrotnie w życie człowieka.
                Za
                pierwszym razem, dały mu początek w ziejących mrozem i plujących ogniem krainach dalekiej północy. Za
                drugim, wstrząsnęły nim na śródmorskich ziemiach i w Amazonii, spowijając je klątwą Czarnego Deszczu. Zwane
                zimozmorami wiekuiste postacie, w oczach wiedźm stały na równi z bytami, powszechnie przez ludzi
                uznawanymi
                za bogów i boginie. Nikt poza nimi samymi nie znał kresu ich mocy. Zjawiwszy się na Jelenim Wzgórzu
                rozpoczęły oficjalną część zlotu. Poruszając się lekko, jakby nic nie ważyły, przemawiały, a głosy
                ichnie
                mnożyły się im nieludzko w gardłach.</p>
            <p class="paragraph">- Witajcie, siostry, w Szkarłatnej Baśni zjednane – przywitała sabaty pierwsza z
                protoplastek.</p>
            <p class="paragraph">- Witajcie i wy, samotne sowy – druga powitała wiedźmy niezrzeszone z żadnym z
                ugrupowań i nie zaangażowane
                we wspólne obsiewanie świata magią.</p>
            <p class="paragraph">- Zajmijcie należne wam miejsca – zakomenderowała trzecia zimozmora.</p>
            <p class="paragraph">- Niech się bal zacznie, skoro tego chcemy – inkantowała czwarta. – Wszystkie potrzebne
                nam klątwy i uroki
                wnet uradzimy. Czar z ognia wyskoczy, a my go poweźmiemy. Dola utka człekowi los taki, jaki sobie
                wyśnimy.</p>
            <p class="paragraph">Czarownice Sędziwego Drzewa po Prasabacie były najstarszym z wiedźmich ugrupowań.
                Rozsiadły się więc w
                przypisanych im splątanych ze sobą korzeniach jelenich drzew. Mowa tu o stowarzyszeniu liczącym sobie
                trzynaście kobiet. Żyły w niedostępnych człowiekowi miejscach, uważanych przez wyznawców Cierniowego
                Boga za
                pogańskie i barbarzyńskie. W wąskim gronie drzewnych wiedźm zasiadła Miodunka. Jej siostry w większości
                były, równie co ona, piękne i młode. Właściwie to regularnie odmładzające się w objęciach swych
                kochanków.
                Natomiast te prezentujące się leciwie czy, jak same wolały się określać, żyjące w zgodzie z naturą
                rzeczy,
                eksponowaną starością zdawały się jedynie zyskiwać na osobistym uroku. Owe zwolenniczki starej szkoły
                czy,
                jak preferowały je pieczętować, by nie powiedzieć piętnować, korzystające z upiększających zabiegów
                siostry,
                relikty egzystencjalnych prawideł, po prostu nie miały głowy do romansów, bez reszty oddane pasji
                tworzenia.
                Specjalnością drzewnych czarownic była bowiem magia jaźni i życia. Sędziwe wiedźmy nie miały sobie
                równych w
                eksploracji i pętaniu umysłów. Również w powoływaniu do istnienia nowych, najczęściej człekokształtnych
                i
                przy tym rozumnych gatunków. One pierwsze zaklęły samcze gonady, czyniąc zeń swego rodzaju esencję
                uroczyska. Innymi słowy, źródło skondensowanej mocy. Kilka lat po tym sukcesie, w ich szkole urodził się
                pierwszy człowieczy wiedźmi kochanek. Miodunka wprawdzie wiodła wówczas zwyczajne życie córki bartnika,
                niemniej była tak dumna z tego osiągnięcia, jakby sama nań zapracowała.</p>
            <p class="paragraph">Konary i gałęzie jednego z drzew obsiadły kolejne wiedźmy. Tym razem z Sabatu Czarciej
                Stodoły.
                Najliczniejsze i żyjące, przede wszystkim, na udrękę wyznawcom Cierniowego Boga. Mistrzynie sprytu i
                podłości. Parały się strasznymi okropieństwami, co należało rozumieć jako biegłość w nekromancji,
                obrazoburstwie, trwożeniu, przeklinaniu i innych tego typu rzeczach. O prezencji tych kobiet należałoby
                powiedzieć, że jawiła się wielorako, pełniąc funkcję kamuflażu. Wszak wiedźmienie w środkowej i
                zachodniej
                części Śródmorza było dość ryzykownym zajęciem. Tak jak inkwizytorzy nie znali wytchnienia w polowaniu
                na
                czarcie czarownice, tak i one nie ustawały w rekrutowaniu świeżej krwi. Wiedźmy, według
                siewców nieprzychylnej im propagandy, lubowały się w przeistaczaniu dobrych, czystych niewiast w plugawe
                i
                złośliwe wszetecznice. Ponadto, jeśli wierzyć heroldom jedynej słusznej wiary, diable nałożnice miały w
                zwyczaju porywać urodziwych młodzieńców w wiadomym celu. Do tego siać postrach w bogobojnych sercach
                prawych
                ludzi, zaśmiecać świat klątwami i urokami, a w szczególności wyciągać z piekieł koszmarne istoty. Tą
                ostatnią rzecz ponoć robiły sposobami tak obrzydliwymi, że traktujące o tym zapiski, zapieczętowane i
                poświęcone, spoczywały w najpilniej strzeżonych archiwach, gdzieś w kamiennych trzewiach inkwizytorskiej
                instytucji zwanej Płomiennym Oficjum. Dostęp do szkiców i notatek mieli jedynie najwyżsi rangą
                hierarchowie
                Kościoła Cierniowego Boga. Wszak tylko oni mogli patrzeć na to bluźnierstwo, szczególnie chronieni
                opatrznością najwyższego.</p>
            <p class="paragraph">Na drugim z drzew wychylających się ze szczytu wzgórza niby rogi z jeleniego łba
                przysiadły kolejne wiedźmy.
                Sabat, którego nazwy nie wymawiano głośno ze względu na jej daleko idące w nieprzyzwoitość brzmienie.
                Jeśliby o pięknie sędziwych czarownic powiedzieć, że było romantyczne, wówczas urodę przedstawicielek
                tegoż
                ugrupowania należałoby określić filuterną, by uzyskać dobre porównanie. W przeciwieństwie do drzewnych i
                stodolnych wiedźm, członkinie zrzeszenia o niewypowiadanym inaczej jak szeptem mianie, żyły w centrach
                ludzkich skupisk. Rezydowały incognito wszędzie tam, gdzie podejmowano polityczne i gospodarcze decyzje.
                Innymi słowy, wchodziły w role nałożnic, by działając w porozumieniu i dla własnej satysfakcji, wpływać
                na
                losy królestw, cesarstw oraz imperiów. Praktykując z żądzami ważnych głów, wyspecjalizowały się w
                dawaniu
                rozkoszy, zarówno tych wytwornych, jak i ordynarnych. Podsycane magią swych oblubieńców stały na
                piedestale
                wyrafinowanej kokieterii, również wulgarnej namiętności. Można zatem pokusić się o stwierdzenie, że po
                zimozmorach były najpotężniejszymi w świecie czarownicami. Najwięcej przyjemności sprawiało im płatanie
                politycznych tudzież gospodarczych figli. Destabilizacja działała na nich jak afrodyzjak. Na szczęście
                dla
                ludzkich struktur władzy, zwłaszcza tych śródmorskich, wiedźmy z sabatu o bulwersującej nomenklaturze,
                z
                umiarem oddawały się swym fetyszom. Wyostrzająca apetyty degustacja od zawsze kręciła je bardziej niż
                przyprawiające o uczucie przepełnienia ucztowanie.</p>
            <p class="paragraph">Pozostałe czarownice, niezrzeszone z żadnym z sabatów, wyłożyły się tu i ówdzie na
                trawie wokół huczącego
                ogniska. Nie było ich wiele i wszystkie sprawiały wrażenie niezbyt zainteresowanych tym, co się miało
                wydarzyć na Jelenim Wzgórzu. Nieobecnymi spojrzeniami dawały do zrozumienia, że wolałyby być teraz gdzie
                indziej. W zlocie uczestniczyły jedynie z szacunku do protoplastek.</p>
            <p class="paragraph"> Wedle ceremoniału spotkania, kiedy już wszystkie czarownice zajęły przeznaczone dlań
                miejsca, sabaty słowem
                wstępu kolejno miały przedstawić coś w rodzaju memorandum. Prawdę mówiąc, mogło to być cokolwiek, czym
                stowarzyszenie chciało się podzielić z wiedźmią społecznością. Tę część zlotu, jak zresztą każdą
                oficjalną,
                zaczęły zimozmory. Mówiły jedna przez drugą niby ścigające się harty. Głosy im się rozszczepiały, jakby
                każda w gardle miała wiele krtani rezonujących ze sobą w czas mowy.</p>
            <p class="paragraph">- Było nas sześć, a teraz są cztery.</p>
            <p class="paragraph">- Jedna z dwojga sióstr naszych opuściła nas, gdy na padole pojawiło się śmiertelne
                życie.</p>
            <p class="paragraph">- Mora, bo to o niej mówimy, wzięła sobie we władanie koniec każdego żywota.</p>
            <p class="paragraph">- Jakby jej było mało, naszych potomnych pojęła za kochanków i kochanice. Dzieci
                Hagalmory.</p>
            <p class="paragraph">- Należą teraz do niej, a oni ją wielbią – tutaj dało się usłyszeć zawistną pretensję w
                rezonującym głosie.</p>
            <p class="paragraph">- Druga z naszych sióstr, powędrowała w świat.</p>
            <p class="paragraph">- Ciekawa padołu, doświadczyła niewybaczalnej krzywdy…</p>
            <p class="paragraph">- …za którą odwdzięczyłyśmy się deszczem gniewu i rozpaczy.</p>
            <p class="paragraph"> - Czarny Deszcz. Nasza skrzywdzona siostra nim jest – tutaj z kolei wybrzmiały
                ostrzegawcze nuty, bez mała
                komponujące się w melodię groźby.</p>
            <p class="paragraph">- My, wiedźmy Hagalmory.</p>
            <p class="paragraph">- Wiążąc się z demonami, dałyśmy początek wargom i warginom.</p>
            <p class="paragraph">- Jesteśmy pramatkami najstarszego z rodów.</p>
            <p class="paragraph">- Hagal Uruz, pierwszych człowiekowatych na tym padole.</p>
            <p class="paragraph">- Na przestrzeni dziejów, Hagalmorska krew wypłukiwała z siebie demoniczny pierwiastek.
            </p>
            <p class="paragraph">- Kiedy już zostało go weń niewiele, znów się związałyśmy, lecz tym razem z ludami
                Śródmorza…</p>
            <p class="paragraph">- …naznaczając tylko te kobiety, które sobie upodobałyśmy.</p>
            <p class="paragraph">- Ku naszej radości, jako pierwsze powróciłyście do korzeni, przeistaczając się w
                ludzkie demony.</p>
            <p class="paragraph">- Powstańcie, czarownice Sędziwego Drzewa.</p>
            <p class="paragraph">Żadne ze słów nie było dla nikogo zaskoczeniem, niemniej wszystkie uczestniczki zlotu
                obróciły ciekawskie
                spojrzenia na podnoszące się z korzeni jelenich drzew wiedźmy. W imieniu sędziwego sabatu przemówiła
                Miodunka. Stojąc w zwiewnym delikatnym niby pajęcza sieć gieźle, opowiadała dumnie i z mocą, jakby była
                pierwszą z czarownic.</p>
            <p class="paragraph">- Trzynaście nas jest. Tyle, ile Hagalmora rodów sobie liczy. Kiedy na śródmorskich ziemiach
                kult Cierniowego
                Boga się rozpanoszył, snuć Szkarłatną Baśń jęłyśmy. Aliści zbyt mało nas do tego przedsięwzięcia było.
                Przeto ku pomocy Sabat Czarciej Stodoły powołałyśmy, dając naszym nowym siostrom wiedzę i umiejętności.
                Też
                i absolutnie wolną rękę. Nie ma w nas bowiem ni krztyny pragnienia władzy, czy ciągot do wywyższania się
                ponad inne.</p>
            <p class="paragraph">- Imputujesz nam coś? – Wcięła się Miodunce, stodolna wiedźma. Zeskoczywszy z konara
                stanęła w rozkroku,
                hardo zapierając się pod boki. Fizjonomia u niej pozostawała kwestią gustu. Za to spływające spod
                kapelusza
                kasztanowe włosy bezdyskusyjnie miała piękne. Zadziornie pokręcone. Dzięki zaś wysokiemu rozcięciu w
                długiej
                spódnicy mogła się pochwalić całkiem zgrabną nogą.</p>
            <p class="paragraph">- I mnie naszło spytać, co to za insynuacje, Miodunka, plączą ci się po głowie –
                zawtórowała czarciej
                czarownicy członkini zrzeszenia o skrzętnie pomijanej na zlocie nazwie. Śniada wiedźma w burych dredach
                i w
                obcisłej, a do tego głęboko wydekoltowanej sukni o soczystych barwach egzotycznej dziczy. Sfrunąwszy z
                drzewa na latającym krześle z wysokim oparciem, naparła na Miodunkę, kłując ją wyczekującym spojrzeniem.
                Blizna na jej twarzy szpeciła bądź nadawała charakteru, zależy jak patrzeć.</p>
            <p class="paragraph"> - Za grosz szacunku! – W obronie wiedźmy znad błotomyjskiego jeziora zagrzmiała
                siwowłosa, pomarszczona
                czarownica. – Gdyby nie my, żadna z was nie posmakowałaby prawdziwej wolności. To dzięki nam możecie
                wzbijać
                się w przestworza i eksplorować padolne cuda.</p>
            <p class="paragraph">- Nie daje wam to prawa do bezpodstawnego szkalowania nas w obliczu naszych
                protoplastek – odpyskowała,
                ciemnoskóra wiedźma.</p>
            <p class="paragraph">- W rzeczy samej – wsparła ją ta w wyciętej po biodro kiecce.</p>
            <p class="paragraph">Jedna z siedzących przy ognisku czarownic pokiwała na to wszystko głową, nie kryjąc
                zażenowania.</p>
            <p class="paragraph">- I dlatego jestem niezrzeszona – mruknęła do kucającej obok wiedźmy.</p>
            <p class="paragraph">- Słusznie – zgodziła się przygarbiona starowinka, podglądając scysję zza języków
                huczącego ognia.</p>
            <p class="paragraph">Miodunka z ochotą by się rozsierdziła, lecz dostrzegła zniecierpliwienie w oczach
                zimozmor. Chciała też
                pozyskać wsparcie wszystkich dla pomysłu studenckiej wymiany kochanków. Postanowiła więc nie jątrzyć.
                Osobliwie ustąpiła pola obu przecherom.</p>
            <p class="paragraph">- Siostry – mówiła pojednawczo – ja daleka jestem od insynuacji, jakoby którakolwiek z
                was ponieść się dała
                żałosnej pyszałkowatości li nędznemu pragnieniu władzy. Ze szczerego serca was przepraszam, jeśli tak to
                odebrałyście, a skoro już stoicie, to proszę, kontynuujcie, bo ja właśnie skończyłam – odwróciła się tak
                prędko, że aż jej giezło furgnęło, nieledwie odsłaniając pośladki. Pyszna, wróciła na korzeń. Jej
                zmitygowane koleżanki po fachu pociągnęły autoprezentację sabatów ku zadowoleniu protoplastek i
                zniecierpliwieniu niezrzeszonych uczestniczek zlotu.</p>
            <p class="paragraph">- Jak to mawiają – zaczęła stodolna wiedźma – im dalej w las, tym mniej górnolotnie.
            </p>
            <p class="paragraph">- Tylko ty tak mówisz, Jadźka – zauważyła inna czarownica i zaraz cały Sabat Czarciej
                Stodoły poszedł w
                rechot, chichot i śmiech.</p>
            <p class="paragraph">- A ty co, Frydzia? – Zbiesiła się Jadwiga. – Złaź tu na środek, skoro cię nęci, sabat
                nasz prezentować.</p>
            <p class="paragraph">- A już ci, bym zlazła – ripostowała siostrze, Fryda – ino gałąź mnie między nogi tak
                przyjemnie wlazła, że
                nie widzi mi się teraz ruszyć.</p>
            <p class="paragraph">Tym razem rozchichotały się wszystkie wiedźmy z wyjątkiem niegustujących w sprośnych
                żartach, sędziwych
                czarownic. Również zimozmory zachowały powagę, ale to dlatego, że mało się wyznawały w ludzkim poczuciu
                humoru.</p>
            <p class="paragraph">- Siostry – zabrała głos jedna z hagalmorskich czarownic. – Pilna sprawa wymaga naszej
                uwagi – zdusiła
                panoszące się po Jelenim Wzgórzu rozbawienie.</p>
            <p class="paragraph">- Nie będziemy czekać – dodała druga, zupełnie studząc wszelkie krotochwilne zapędy.
            </p>
            <p class="paragraph">Jadwidze nie pozostało więc nic innego, jak odchrząknąć, naprostować kieckę, poprawić
                szpiczasty kapelusz i
                zabrać się do przemowy. Dumnie prężąc niezbyt krągłą pierś, mówiła z zapałem godnym doświadczonej
                agitatorki.</p>
            <p class="paragraph">- Protoplastki nasze o powagę apelują, ale jak tu się nie śmiać, skoro wyznawcy
                Cierniowego Boga doszukują
                się w nas, wiedźmach, grzesznego zła i sił nieczystych. Zasię sami są zgnici i zepsuci. Na czystej i
                rześkiej ziemi pobudowali brudne i śmierdzące miasta. Harmonię wielu przepięknych miejsc zakłócili
                brzydotą
                pełną strachu i nienawiści. Wyborny smak beztroski zmienili w obrzydlistwo umartwienia. Tam, gdzie
                zastali
                kwitnące życie, zostawili popielną śmierć. Karmią niezłomność swej wiary obrazem czarciej wszetecznicy.
                Dajemy im zatem to, co chcą zobaczyć, poczuć i usłyszeć. Tak się rozsmakowałyśmy w ich uprzedzeniu,
                strachu
                i obrzydzeniu, że nie zamierzamy poprzestać – powiedziała, co chciała, zadarła spódnicę i stanęła w
                rozkroku. Wtem kozie truchło, jak na rozkaz, wpadło jej między nogi i porwało ją na jelenie drzewo. W
                międzyczasie czarownica z sabatu, którego nazwy z wiadomego powodu nie wymawiano, wyeksponowała dekolt.
                Uznawszy go za wystarczająco uwydatniony, jęła mówić tonem obronnym i z pretensją w głosie, jakby czuła
                się
                niedoceniona.</p>
            <p class="paragraph">- Pozwolę sobie przytoczyć kilka faktów, na wypadek gdyby komu do głowy przyszło uznać
                nasz sabat za
                pośledni. Już w czasach pierwotnych, kiedy człowiek ledwie się rozprostował i na obu nogach potrafił
                ustać,
                niewiasta wypinała się mężczyźnie, chcąc czegoś w zamian. Najpierw był handel. Seks za mięso, miejsce w
                jaskini i ochronę przed drapieżnikami. Miłość przyszła znacznie później wraz z pierwszymi malunkami na
                skalnych ścianach, kościanymi grzebieniami dla poprawienia urody czy wreszcie z czułością. Jednak zawsze
                poprzedzającą handel. Najstarszy to na padole biznes, co przetrwał do dziś i trwał będzie niewzruszenie
                w
                upadających i wyrastających cywilizacjach. Sięgnie przyszłości, której nie potrafimy sobie wyobrazić.
                Każda
                z nas ma w sobie tą, mniej lub bardziej rozbudzoną, atawistyczną i jakże rezolutną żądzę utopienia w
                sobie
                mężczyzny dla zdobycia nad nim władzy. To nasze rdzenne dziedzictwo. Dar i przekleństwo w jednym.</p>
            <p class="paragraph">- Nikt tutaj nie deprecjonuje wartości twego sabatu, Astryldo – wtrąciła się czarownicy
                w wypowiedź, jedna z
                wiedźm Sędziwego Drzewa. – Zastanawia nas tylko, gdzie w owijaniu sobie mężczyzn wokół palca tkwi sedno
                Szkarłatnej Baśni, wszak dla snucia której żeśmy się zrzeszyły.</p>
            <p class="paragraph">- Wystarczy, siostry – zainterweniowały zimozmory. – Noc mija, a wraz z nią rzecz pilna
                – mówiąc wspólnie,
                zaczęły krążyć wokół ogniska. Niezrzeszone uczestniczki zlotu usuwały się im spod nóg. – W Amazonii Mora
                posiadła kochanka swego. Syna z rodu Thurisaz Wyrd. Oblubieniec śmierci padł od klitoriańskich strzał.
                To
                wy, czarownice Sędziwego Drzewa, przed laty naznaczyłyście go klątwą zaborczości. My zaś mocą tegoż
                fatum i
                za sprawą rytuału, co go odprawiłyśmy jeszcze przed tym zlotem, wyrwałyśmy oblubieńca naszej siostrze z
                objęć. Obarczyłyśmy długiem życia. Jeśli znów umrze, żyw pozostanie, póki długu owego nam nie spłaci.
            </p>
            <p class="paragraph">- Póki nam nie spłaci!!! – Zawtórowały zimozmorom, sabaty.</p>
            <p class="paragraph">Pierwsze w kolejności, sędziwe czarownice zeszły z korzeni jelenich drzew i włączyły
                się do pochodu
                krążącego wokół przybierającego na sile ognia. Wyrażając wspólną myśl donośnymi głosami, podwinęły
                giezła,
                by dobyć zielarskich ostrzy, co miały je zatknięte za szkarłatnymi podwiązkami.</p>
            <p class="paragraph">- To my zadrę w sercach nosimy po stracie kochanka naszego. To nam go odebrały, trzy
                łotrzyce z rodu Hagal
                Uruz. Dla piękna go wzięły. Potem podstępem zabiły, chcąc wyzwolić się z miłosnego uroku, co je nim
                spętał.
                W gniewie i rozpaczy, na morderczynie żeśmy spadły i klątwę nań rzuciłyśmy. Fatum cierpliwe, długie lata
                czekało, aż wreszcie zuchwałe awanturniczki jednego mężczyznę pokochały. Za sprawą miłości tej
                odwzajemnionej, przekleństwem naszym spętanej, wybranka swego, chcąc nie chcąc, nam oddały. Teraz ich
                kochanek nam jest przeznaczony. Morderczynie wiedzą to doskonale i niech świadomość ta męką dla nich
                będzie.</p>
            <p class="paragraph">- Niech męką będzie!!! – Zakrzyknęły sabaty.</p>
            <p class="paragraph">Ogień buchnął, huknął, syknął i trzasnął, bez mała na
                potwierdzenie tego, co zostało powiedziane.</p>
            <p class="paragraph">- I nasz oblubieniec padł ofiarą tych samych, hagalmorskich łotrzyc – synchronizując
                się głosami, opowieść
                snuły stodolne wiedźmy, włączając się w złowróżbny korowód czarownic. – Jedna z przeklętych wargin,
                onegdaj
                wpadła w łapy Gottlandczyków, a ci niegodną Mory kaźń jej przyszykowali. Zdesperowane przyjaciółki
                pochwyconej kobiety w parszywy układ z inkwizycją weszły. W zamian za oblubieńca naszego, kościelni kaci
                wskazali łotrzycom miasto mostowych ulic. To tam pochwycona wargina spłonąć miała, krwiopijczym cierniem
                spętana. Jej cierpienia nie bierzemy za usprawiedliwienie. Rodowód Hagal Uruz traktujemy zaś jako winy
                dociążenie. Córki rodu, któremu nasze protoplastki początek dały, na inkwizycyjne eksperymenta kochanka
                nam
                skazały. Pamiętliwe jesteśmy, więc dziś nocną porą, kiedy księżyc pełny świeci, na Jelenim Wzgórzu wokół
                ognia stąpamy. Z naszymi sędziwymi siostrami się splatamy w mocy klątwy rzuconej na łotrzyc oblubieńca.
                Teraz i nam jest on pisany.</p>
            <p class="paragraph">- Jest on pisany!!! – Wrzaskiem podkreśliły, wszystkie wiedźmy.</p>
            <p class="paragraph">Rytualne ognisko płonęło z coraz większą mocą.</p>
            <p class="paragraph">Do złowieszczej procesji sabatów dołączyły czarownice zrzeszone pod pochopnie
                nieprzyzwoitą nazwą. W
                barwnych strojach o wyzywających krojach szły powabnie, zjednane w stygmatyzującej inkantacji.</p>
            <p class="paragraph">- Wyrzekły się dziedzictwa swego, mordując kochanka wiedźmiego. Miłość za miłość.
                Fatalny dług zaciągnięty
                przed laty, niechaj tej nocy ściągnięty zostanie. Miłość za miłość. Nadszedł czas spłaty.</p>
            <p class="paragraph">- Nadszedł czas spłaty!!! – Gromko skwitowały, sabaty.</p>
            <p class="paragraph">Płonący na Jelenim Wzgórzu ogień naraz prychnął iskrami. Trawione przezeń ludzkie
                szkielety jęknęły niby
                potępieńcy kołatający u wrót piekielnej bramy.</p>
            <p class="paragraph">Hagalmorska czarownica zbliżywszy się do płomieni wyciągnęła ku nim rękę, a w niej
                trzymała czaszkę. Czerep
                pełen był kłów odciętych ostrymi kośćmi policzkowymi od, wyraźnie większych niż u człowieka, oczodołów.
            </p>
            <p class="paragraph">- Oto szczątki protoplastki rodu Thurisas Wyrd, pramatki oblubieńca naszych dłużniczek.
                Niech krew zwiąże
                krew. Wybranek Mory nam teraz będzie kochankiem – zimozmora cisnęła czaszkę w ogień, na co ten znów
                odezwał
                się potępieńczym zawodzeniem. Zaklęcie poskutkowało. Zadowolona z siebie czarownica wstąpiła w pochód.
                Miejsce przy ogniu zajęła Miodunka.</p>
            <p class="paragraph">- Tęsknota z żalem do puty nie zasną w jego sercu i nie dadzą mu spokoju, do póki nie
                odnajdzie naszej
                miłości – wiedźma nacięła sobie język, po czym splunęła w ogień krwią i śliną. Szkarłatna plwocina
                natychmiast wyparowała, wrzeszcząc niby demon wydarty z opętanego ciała.</p>
            <p class="paragraph">- Póki nie odnajdzie!!! – Krzyczały drzewne wiedźmy, kalecząc się i plując za
                przykładem Miodunki. Moc
                rzuconego przez czarownice uroku wprawiła płomienie w szaleńczy taniec. Języki ognia huczały groźnie.
                Wiły
                się złowieszczo jakby coś weń uwięzione, próbowało się z nich wydostać.</p>
            <p class="paragraph">Do szamoczącego się niby w niewidzialnych łańcuchach żywiołu, z procesji wyszły Jadwiga
                z Astryldą.
                Członkini stodolnego sabatu wyjąwszy buteleczkę z płóciennej torebki, odkorkowała ją i wylała sobie na
                dłonie jej lepką zawartość.</p>
            <p class="paragraph">- Bezksiężycową nocą odnalazłam kupiecki okręt na Południowym Morzu – opowiadała,
                rozsmarowując w rękach
                gęstą substancję. – Nim świtać poczęło, zakradłam się do kapitańskiej kajuty, a tam zastałam śpiące
                warginy.
                W sztok upite. Leżały na podłodze, nagie i w siebie wtulone. W ich nogach chrapał tęgi marynarz. Charkot
                jego wstrętny łotrzycom być musiał, skoro antałek po winie na łeb miał wciśnięty. Na łożu zaś leżał ten,
                co
                go sobie jako długu spłatę bierzemy. Nasienie jego, z toksyną czetlicy wymieszane, starczy za spłaty
                poręczenie. Ależ los nam sprzyja! – Jadwiga wznosząc upaprane spermą ręce, spojrzała wyczekująco na
                Astryldę. Śniada córa uroczysk uśmiechając się psotnie, podsunęła stodolnej czarownicy pod nos końskie
                przyrodzenie. Czarcia wiedźma z wprawą godną królewskiej kucharki wsmarowywała w zwierzęcego fallusa
                ludzki
                ejakulat, zaprawiony demoniczną toksyną. W tym czasie Astrylda, prześmiewczo inkantowała puentę rytuału.
            </p>
            <p class="paragraph">- Co dwie głowy, to nie jedna, rzecze mądrość ludowa, a mężczyzna kłam temu zadaje.
                Wszak każdy durny jest,
                choć dwa łby posiada. Rozumu w tym pierwszym, na karku zatkniętym, niewiele ma więcej niż w tym drugim,
                co
                mu między nogami dynda. Mimo to częściej właśnie tym drugim niźli pierwszym myśli. Kostusze kochanka
                odbieramy i klątwę chuci nań rzucamy. Moc fatum w rozmiarze fallusa jego się objawi. A co? Niech się
                nasz
                przyszły kochanek porządnie wybawi.</p>
            <p class="paragraph">- Niech się bawi!!! – Zakrzyknęły sabaty i zaraz się figlarnie rozchichotały, a do tego
                frywolnie
                roztańczyły. Astrylda pośród nich, śmiejąc się zalotnie, ale też kpiąco, cisnęła w ogień końskie
                przyrodzenie. Wygłodzone płomienie gwałtownie pożarły mięso i wystrzeliły pod czarne niebo, na moment
                rozświetlając całą bagienną okolicę Jeleniego Wzgórza. Ogniste języki zmieniając się w gęstą smugę
                smolistego dymu, pozostawiły po sobie wygaszone palenisko. W popielnej pryzmie walały się ludzkie
                szczątki
                wespół z tymi nieludzkimi.</p>
            <p class="paragraph">Naraz zrobiło się ciemno i głucho. Jelenie drzewa trzeszczały ponuro na wietrze, badyle
                kołysały się
                smętnie, noc jaśniała niechętnie, jakby nie chciała odejść. Wiedźmy już nie igrały, tylko stały w kręgu.
                Poważne i wpatrzone w klątwę zmierzającą do Amazonii w postaci czarnej, postrzępionej chmury.</p>
            <p class="paragraph">- Mora straciła oblubieńca – odezwała się, bladolica zimozmora.</p>
            <p class="paragraph">- Niebawem nadejdzie czas jej odpowiedzi – zawyrokowała inna.</p>
            <p class="paragraph">- Bądźcie gotowe, siostry – instruowała kolejna. – Gdy naznaczony mężczyzna do was
                dotrze, a stanie się tak
                na pewno, zróbcie zeń kochanka wszystkich sabatów. Mora zrozumie, że przyjdzie jej mierzyć się z całą
                naszą
                społecznością, jeśli będzie chciała odzyskać swego amanta.</p>
            <p class="paragraph">- Bywajcie. Niech nam księżyc same dobre wieści niesie – pożegnała czarownice ostatnia
                i odfrunęły
                zimozmory, łopocząc niby strzępy podartych szat. Zniknęły w mroku odchodzącej nocy. Chwilę po nich, z
                Jeleniego Wzgórza odleciało na miotłach kilka niezrzeszonych czarownic. Najwyraźniej cniło im się do ich
                własnych tygli i kociołków. Przynajmniej tak uznały pozostałe uczestniczki zlotu.</p>
            <p class="paragraph">Idealnie się złożyło, pomyślała Miodunka o Hagalmorczyku. Zrobienie zeń kochanka
                łączącego w sobie wartości
                i charaktery wszystkich sabatów, przyniesie rezultaty o wiele lepsze niż studencka wymiana.</p>
            <p class="paragraph">- Jak myślicie, siostry? – Z obawą zagadnęła Fryda, zapatrzona w jaśniejący nieboskłon.
                – Bardzo zbiesiłyśmy
                kostuchę?</p>
            <p class="paragraph">- Jeszcze pytasz? – Zniecierpliwiła się Jadwiga. – W końcu odbiłyśmy jej chłopa, a taka
                zniewaga krwi
                wymaga. Dotąd na oblubieńców brałyśmy sobie bezdomnych bawidamków albo łajdaków, za którymi nikt nie
                płakał
                – wtem wiedźma zasępiła się, jakby naraz pożałowała tego, w czym wzięła udział. – Poślubiony śmierci, to
                już
                zgoła inna sprawa – uciekła spojrzeniem, odchrząknęła i potarła kark.</p>
            <p class="paragraph">Napięta cisza z wolna warzyła sabatową atmosferę. Na ratunek beztroskim nastrojom,
                wiatr poruszył badylami,
                bez mała zapraszając wiedźmy do tańca. Zrobił to jednak nazbyt niemrawo, by wzbudzić ich
                zainteresowanie.
                Horyzont się więc ładnie rozkrwawił, ale wiszące nadeń chmury nie dawały szans nadchodzącemu słońcu.
                Zatem
                ropuchy jęły żywo kumkać w okolicy, wrony krakać, lecz i to nie pomogło. Córy uroczysk głupie nie były.
                Dobrze wiedziały, wręcz słyszały, jak ukręcony przezeń bat świszcze i nad ich głowami.</p>
            <p class="paragraph">- Jakby na to nie patrzeć, chłopa żeśmy podwędziły czterem krewkim babom – Fryda
                sumowała z nutą niepokoju w
                głosie. – Trzy warginy i śmierć. Pewnikiem i łotrzyce się o niego upomną. Oby tylko nie połączyły sił z
                panią końca żywota.</p>
            <p class="paragraph">- Teraz ty wieszczysz, Frydzia, czy jeno głupio kraczesz? – Rozeźliła się Jadwiga,
                dusząc w złości dreszcz
                niepokoju. – Mało Mora ma kochanków i kochanic na północy? Co jej szkodzi, nam jednego oddać? Pewnie
                nawet
                nie zauważy tej straty.</p>
            <p class="paragraph">- Dobrze mówisz, Jadźka – stodolnej wiedźmie kibicowała Astrylda. Rękę dziwnie skrywała
                za plecami, jakby
                czaiła się z ostrzem gotowa do zdradzieckiego pchnięcia. – Jeden absztyfikant mniej czy więcej przy tylu
                amantach nie zrobi jej różnicy.</p>
            <p class="paragraph">- Siostry – do dyskusji wprosiła się Miodunka. – Nasze protoplastki murem za nami
                stanęły, gdy dziś, na tym
                wzgórzu, o zwrot odebranej nam miłości żeśmy się upomniały. Bez cienia wątpliwości nas wsparły, choć
                wiedziały, że to je nie tylko w konflikt z własną siostrą wpędzi, ale też przeciw potomnym postawi.
                Wszak
                Hagal Uruz to ich krew. Wiele tej nocy poświęciły, biorąc naszą stronę. Wszak to my, za pośrednictwem
                księżyca, zgodnie doń o zlot sabatów żeśmy zaapelowały, by Hagalmorczyka naznaczyć. Nie wiem, czy same
                byśmy
                tego dokonały, a nawet jeśli, na niebezpieczeństwo byśmy się wystawiły, którego bez zimozmor byśmy nie
                zażegnały.</p>
            <p class="paragraph">- Przepraszam, że się wtrącam, siostry – między debatujące czarownice weszła
                niezrzeszona wiedźma. Jedna z
                niewielu, które pozostały na wzgórzu. Przygarbiona staruszka, karnacją wskazywała na amazońskie
                pochodzenie.
                Twarz dookoła zbielałego oka miała poznaczoną tuzinem drobnych, poczerniałych blizn. – Wiem, iż nie
                powinno
                mnie to interesować – mówiła łagodnie, ale z przejęciem. – W końcu to wasze sabatowe sprawy, niemniej
                ciekawa jestem, dlaczego narobiłyście takiego ambarasu o dwóch oblubieńców. O ile mi wiadomo, niejednego
                już
                wam w cierniach spalono albo na remedia przerobiono i nigdy wcześniej was to tak nie sierdziło.</p>
            <p class="paragraph">- My zaś niejednego inkwizytora i szarlatana do obłędu doprowadziłyśmy bądź
                ukatrupiłyśmy – tłumaczyła
                Miodunka, ambitnie przewodząc debacie. – Każdy konflikt ofiary za sobą pociąga, ale rozprawa z Hagal
                Uruz to
                co innego. W żyłach tych kobiet ta sama krew co w naszych płynie, przeto są one dla nas jak rodzina.
                Zatem
                śmierć naszych kochanków z ich rąk to zdrada. Sztylet w plecy na wojnie z inkwizycją i szarlatanerią.
                Zwyczajne ukatrupienie hagalmorskich łotrzyc nie dałoby nam satysfakcji, zresztą, w przeciwieństwie do
                nich,
                my swoich nie mordujemy. Miłość za miłość. Niech córy wojny poczują nasz ból. To nam w zupełności
                wystarczy
                za zadośćuczynienie.</p>
            <p class="paragraph">Niezrzeszona wiedźma popatrzyła po czarownicach wnikliwie, nieledwie doszukując się
                fałszu w ich niemym
                poparciu dla drzewnej córy uroczysk.</p>
            <p class="paragraph">- Nasze protoplastki spodziewają się odwetu ze strony Mory – mówiła posępnie,
                nieprzekonana słowami
                członkini sędziwego sabatu. – Hagalmorskie diablice też wam nie odpuszczą, choć to one narobiły tego
                tutaj
                kogla mogla, przez co winne uderzyć się w pierś i dać sobie spokój z awanturami. Jednak warginy to
                warginy.
                Krew demonów w ich żyłach płynie i temperamenty podpala – amazońska wiedźma wstrzymała na chwilę puentę
                wypowiedzi, bez mała delektując się uwagą sabatów. – Nazbierało się wam tego trochę, siostry.
                Inkwizycja,
                śmierć i potomkinie zimozmor. Będziecie wojować na trzech frontach, a my oberwiemy rykoszetem –
                skwitowała z
                pretensją w głosie.</p>
            <p class="paragraph">- Sugerujesz, iż rzecz cię nie dotyczy? – Zaperzyła się Miodunka, mitygując staruszkę
                spojrzeniem. – Może
                jeszcze nam wytkniesz, że nasze działanie pochopne było i że przysporzyłyśmy nim kłopotu wam,
                niezrzeszonym.
                Dzięki komu wiedźmisz, co? Bo chyba mi nie powiesz, iż kiedy jeszcze zwyczajną dziewką byłaś, w ostępach
                się
                zgubiłaś i w uroczyska polazłaś, a tam ci się przysnęło, od czego przypadkiem w czarownicę się zmieniłaś
                –
                sabaty gruchnęły śmiechem. Miodunka odczekała cierpliwie, aż się uspokoją. Wpatrywała się topazowymi
                oczami
                w niezrzeszoną wiedźmę o pokiereszowanym profilu. – Nasze protoplastki lojalności od nas nie oczekują,
                co
                nie znaczy, że nie jesteśmy jej im winne – powiodła spojrzeniem dookoła po wszystkich czarownicach. –
                Oby
                honor nam nie uwiądł, gdy nasze pramatki w konfrontacji z Morą będą nas potrzebować. Bywajcie, siostry.
                Obym
                znów was wszystkie ujrzała, kiedy czas nadejdzie – wyciągnęła przed siebie ręce. Niemal natychmiast
                wpadła w
                nie miotła trzeszcząca od mocy uwięzionego weń wietrznego demona. Narzędzie, zwykle służące do
                zamiatania,
                porwało czarownicę w przestworza, a ona wzięła je okrakiem już w powietrzu. Wkrótce przepadła w zgniłej
                szarości bagiennej dali.</p>
            <p class="paragraph">- I tyle ją widzieli – mruknęła pod nosem, Jadwiga. – Do zobaczenia, siostry –
                pożegnała się, ale tylko ze
                stodolnymi wiedźmami. Nie miała zamiaru odpowiadać zimozmorom na wezwanie.</p>
            <p class="paragraph">Podebranie kostusze chłopa było nawet zabawne, kwitowała w duchu, dosiadając koziego
                trupa. Ale bezpośrednia
                zeń konfrontacja? Pokiwała głową przecząco. Nie mam nastroju do takich ceregieli.</p>
            <p class="paragraph">Nocne niebo szarzało nad pokręconymi drzewami, anonsując nadchodzący dzień. Księżyc
                pełny nakrył się
                potarganymi chmurzyskami, a ze szczytu Jeleniego Wzgórza odlatywały czarownice. Na miotłach, konarach, w
                beczkach, na zydlach bądź truchłach domowej zwierzyny. Wszystko mogło im posłużyć za środek transportu.
                Tylko ich wyobraźnia czy kwestia gustu ograniczała je w tej materii.</p>
            <p class="paragraph">Przy popiołach rytualnego ogniska pozostały dwie niezrzeszone z żadnym z sabatów
                czarownice.</p>
            <p class="paragraph">- Jak ty to widzisz, Babiano? – Zagadnęła jedna drugą, patrząc na znikające w bagiennym
                ostępie wiedźmy.</p>
            <p class="paragraph">Zapytana staruszka z wyblakłym okiem i pokiereszowaną twarzą, kucnęła przy palenisku.
                Przesypując popiół z
                ręki do ręki, podjęła zmartwiona.</p>
            <p class="paragraph">- Nie widzi mi się to inaczej niż tak, że my wszystkie, zrzeszone czy nie, właśnie
                stałyśmy się pionkami na
                szachownicy, do której usiadły zimozmory ze swą siostrą. Z Hagalmorczyka zrobiły nieumarłego, a jego
                dług
                życia, co winien być spłacony śmierci, przemieniły w zobowiązanie wobec nas, czarownic – starowinka
                nabrawszy kolejnej garści popiołu, splunęła weń gęstą śliną. – Powiem ci jeszcze, że jakoś nie chce mi
                się
                wierzyć w to ich pełne rozterek poświęcenie dla sabatów – obejrzała się na kumę. – Że niby pomogły odbić
                kochanka z troski o zranione wiedźmie serca? – Prychnęła, niemal oburzona. – Miały w tym wyłącznie swój
                interes, ot co.</p>
            <p class="paragraph">- Co też opowiadasz, Babiana? – Przelękła się kuma, kucając przy amazońskiej
                czarownicy.</p>
            <p class="paragraph">- Mówię to, co widzę – ciągnęła wiedźma posępnie, chowając popielną kulkę za pazuchę. –
                Zimozmory całą tę
                mecyję z Hagalmorczykiem zwyczajnie wykorzystały jako pretekst do utarcia siostrzyczce nosa. Nie mogą
                jej
                wybaczyć, że je porzuciła i bez nich zawładnęła rzędem hagalmorskich dusz – staruszka upchnąwszy w
                tobołku
                podebraną z paleniska kość, uśmiechnęła się półgębkiem. – Nie podzieliła się z nimi tą władzą.</p>
            <p class="paragraph">- To nie jest na mój łeb, co gadasz – stwierdziła przelękniona kuma, klapiąc tyłkiem w
                zroszoną trawę.</p>
            <p class="paragraph">- Na mój też nie, Petra – odrzekła ponuro, amazońska wiedźma, spoglądając z niepokojem
                w szarzejące niebo. –
                Na mój też nie – powtórzyła w zamyśleniu.</p>
            <p class="paragraph">Gdzieś u stóp Jeleniego Wzgórza, zabiedzony kruk wylądował na sękatej gałęzi. Nim
                zdołał zakrakać, kościsty
                szczur skoczył nań zza pnia, by zaraz go rozszarpać w ferworze krwiożerczych pisków i panicznego
                krakania.
                Jednak potargany gryzoń nie nacieszył się pierzastą zdobyczą, natychmiast pochwycony oślinionym jęzorem
                wielgachnej ropuchy, częściowo wtopionej w ohydną masę pokiereszowanych stworzeń. Zlepek szczątków
                człapał
                niezdarnie na ptasich nogach. Oto błotnik. Właśnie wzbogacił szczurem swe oblicze, żywcem wzięte z
                rzeźniczego stołu.</p>
            <p class="paragraph">Nowy dzień, poniekąd dla podkreślenia prezencji demona, sprowadził nad Przeklęte Wody
                wyłącznie sine chmury.
                Wkrótce spadł deszcz. Na szczęście nie była to czarna, tylko zwyczajna rzęsista ulewa, po której nawet
                na
                upiornym grzęzawisku z ziemi wyłoniły się jedynie grzyby i dżdżownice.</p>
        </div>
    </main>
</body>

</html>