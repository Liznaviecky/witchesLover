<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Pośród kruków</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Pośród kruków</h1>
        <h2>
            <a class="header__link" href="https://www.youtube.com/watch?v=KVbXdWJ8BF4&t=1372s" target="_blank"
                rel="noreferrer noopener">
                Dobrze się czyta przy Paleowolf: Nordic mythical & Pre-Viking ancestral ambient<span
                    class="header__span">(otworzy
                    się w nowej zakładce).</span></a>
        </h2>
    </header>

    <main>
        <div class="note">
            „Żyję wspaniale, umieram zuchwale <br>
            Żyję by walczyć, nie walczę by żyć <br>
            Ukołysz mnie matko, pocałuj kochanko <br>
            Mój świat dla ciebie, w tobie pragnę być”
        </div>
        <p class="comment">Refren wspólnej pieśni rodów Hagal Uruz i Thurisaz Wyrd</p>
        <div class="textBlock">
            <p class="paragraph">Stanęli naprzeciw siebie tam, skąd nie wolno wracać między żywych. W oczach mieli
                dzikość i koszmar. Mówiono
                o nich, że to nie ludzie są, jeno demony w ludzkich ciałach zaklęte. Spowici oparami szaleństwa,
                pragnęli
                tylko miłości w lodowatych ramionach śmierci. To dla niej się urodzili. Przyszli na świat jedynie na
                chwilę,
                by kochać się z nią gwałtownie. Pierw była im matką, później kochanką i wreszcie odźwierną zaświatu
                rozbrzmiewającego kakofonią wiecznej uczty. Uwiedzeni jej szalonym spojrzeniem, szli za nią przez
                bitewne
                wichry. Wędrując bez żalu i strachu, przerażali świat, zostawiając za sobą opowieści o okrucieństwie i
                heroizmie. Złaknieni zimnych objęć swej muzy, walkę wynieśli do rangi sztuki. Pani końca życia hołubiła
                ich,
                wodząc szlakiem krwi na pokuszenie. Ci, wciąż nie znajdując godnych siebie wyzwań, niezmordowanie
                podążali
                za głosem kusicielki, aż wreszcie wystąpili przeciw sobie.</p>
            <p class="paragraph">Płaskowyż Chwały stał się miejscem ich ostatniej bitwy. Upojeni furią, skowytali niby
                wilcy, spuszczając z
                łańcuchów niecierpliwe żądze. Śmierć wreszcie pociągnęła ich ku sobie. Okute tarcze zderzały się z
                impetem
                szarżujących turów. Topory uwalniały obfite strumienie krwi i oddzielały mięso od kości. Bojowy ryk raz
                za
                razem sięgał nieba. Mieszając czarnymi chmurami, raził płaskowyż ogłuszającymi piorunami. Czarty i biesy
                w
                roli bitewnych bardów bębniły, dęły w rogi i śpiewały. Gromy wtórując im donośnym grzmieniem,
                rozdzierały
                szalone sklepienie. Wtem rzęsisty deszcz spadł na walczących, a poszarpane obłoki skotłowały się niczym
                horda upiorów. Bitwa gorzała, kości trzaskały, krew tryskała, gardła wrzeszczały, a pogrążone w amoku
                chmurzyska do tej melodii tańczyły nad Płaskowyżem Chwały. Tak to potem opisał w pieśni, znany na całą
                Hagalmorę bard, Belzebubel. Czy można wymarzyć sobie coś piękniejszego? Coś godniejszego wiecznej uczty
                i
                bitwy końca światów? Walczący wtedy pośród ośnieżonych skał, czempioni Matki, Kochanki, czuli na sobie
                dumne
                spojrzenia ucztujących przodków. Antenaci, wyłapując każdy detal jatki, śpiewali o jej bohaterach.</p>
            <p class="paragraph">Spektakl krwi i brawury wciąż trwał. Z kotłowiska grozy zupełnie niepozornie wyłonił
                się potępieniec, jednak
                o obliczu, którego nie powstydziłaby się sama śmierć. Zaatakowany, tanecznym ruchem rozpłatał
                przeciwnika
                toporem w czterech miejscach. Wokół kolejnego napastnika poruszał się lekko, niedbale, aż w końcu
                wyrąbał
                sobie drogę wprost do jego serca. Następnemu roześmiał się prosto w twarz, by zaraz, w przypływie szału,
                powalić go i rozczepić. Pozostawiwszy za sobą parujące zwłoki szedł dalej. Wśród walczących wypatrywał
                tych,
                którzy mogliby mu pomóc uwieść śmierć. Idealnym kandydatem wydawał się być potężny mocarz o długiej
                brodzie
                i z fragmentem czaszki trolla na głowie. Okrzyknięty, natychmiast podjął wyzwanie. Zadał cios wielkim
                młotem, lecz adwersarz był już za nim, rąbiąc go błyskawicznie po łydce, udzie, ramieniu i karku. Wiarus
                runął na ziemię, potępieniec zaś nadal szukał kogoś zdolnego pchnąć go w zimne ramiona ukochanej. Kogoś
                takiego jak ona.</p>
            <p class="paragraph">Wyskoczyła z bitewnej plątaniny ciał i oręża, zwinna niby śnieżna pantera. Uśmiech
                miała wyzywający, atak
                zaś zwodniczy, a wiatr zachwycał się jej długimi, jasnymi włosami.</p>
            <p class="paragraph">- Idź do niej – zachęciła potępieńca powaliwszy go i wziąwszy okrakiem. Natchniona
                podszeptem śmierci,
                zamachnęła się do ostatecznego ciosu, lecz ten nie nastąpił. – Kiedy zdołałeś mnie tak dziabnąć? –
                Spytała
                zdumiona, tryskając krwią spod pachy w rytm uderzeń serca. Renegat dusząc w sobie rozczarowanie, ułożył
                ją
                na ziemi i pocałował.</p>
            <p class="paragraph">- To był dla mnie zaszczyt, łotrzyco – wymamrotał ze smutkiem.</p>
            <p class="paragraph">- Dziękuję za taniec, charakterniku – córa wojny odpłynęła w ramiona kochanki szerokim
                strumieniem posoki.
                Ochrzczony nią przeklętnik wciąż liczył na lodowaty pocałunek Mory, pani końca życia. Coraz bardziej
                spragniony jej dotyku, kroczył pośród walczących. Zadając śmiertelne razy, patrzył na nią, jak kocha się
                ze
                wszystkimi, tylko nie z nim. Kusiła go uśmiechem i spojrzeniem, a on naiwnie podążał za nią. Przedzierał
                się
                brutalnie przez zastępujących mu drogę, synów i córki Hagalmory. Skąpany w ich krwi, w końcu nie
                zdzierżył i
                wrzaskiem dał upust wzbierającej weń frustracji. Później siedząc na jednym ze zwyciężonych czempionów,
                wpatrywał się w niego znad ociekającej szkarłatem, długiej brody.</p>
            <p class="paragraph">- Baw się dobrze na uczcie, przyjacielu – mruknął do trupa zazdrośnie, po czym wstał i
                z poczuciem
                rezygnacji ruszył przed siebie. Mora z podniecenia zaciskała uda i zagryzała usta, ocierając się o niego
                ostrzami walczących z nim awanturników. Mogłaby wreszcie posiąść tego szalejącego za nią biedaka, ale
                wolała
                go smakować bez konsumowania. Sprawiało jej to przyjemność, której nie potrafiła sobie odmówić. Dlatego
                renegat przeżył, nie odnosząc poważniejszych ran. Ostał się jeden pośród kruków ucztujących na
                zmasakrowanych ciałach.</p>
            <p class="paragraph">Burza cichła gdzieś w oddali.</p>
            <p class="paragraph">Warliwoka, wielkolud z wydłubanym okiem i koślawą nogą miał się zjawić na Płaskowyżu
                Chwały, zwabiony
                zapachem świeżej śmierci. Miał przynieść ukojenie spragnionemu jej, wychowankowi Hagalmory. Potępieniec
                wypatrywał olbrzyma, ściskając wyszczerbiony od walki i krwawo naznaczony zwycięstwami topór. Czarty z
                biesami przerwały pieśń i melodię, zapatrzone w przeklętnika, a ów wyrastał z martwych niczym kamienne
                upamiętnienie bitwy. Nagle coś przemknęło mu się na granicy pola widzenia, łopocząc niby strzęp podartej
                szaty. Skonsternowany, rozejrzał się ukradkiem. Przeczuwając, kto go nawiedził, wieszczył sobie pod
                nosem
                niepomyślny rezultat spotkania. Naraz kilka trupów powstało, strasząc kruki, by w paru groteskowych
                ruchach
                uformować się w coś na wzór podwyższonego tronu, na który spłynęła ona. Straszna i piękna. Nosiła dobrze
                dopasowany płaszcz, wykończony wilczym futrem na kołnierzu oraz mankietach. Jego śnieżna biel zlewała
                się z
                jej karnacją, lecz kontrastowała ze smolistą czernią włosów. Rozsiadając się wygodnie acz elegancko na
                trupim stolcu, spojrzeniem wymusiła reakcję na pozornie ignorującym ją mężczyźnie. Tenże zerknął nań
                ostrożnie. Potrzebował czasu na oswojenie się z umysłem zdolnym zawładnąć martwymi ciałami choćby po to,
                by
                zrobić sobie z nich krzesło. Zniecierpliwiona napiętym milczeniem dama, przyjmując na tronie nieco
                wyzywającą pozę, wślizgnęła się mu do głowy. Wiedziała, że tego nie znosi. Odkąd poznali się bliżej, a
                było
                to dość dawno temu, uwielbiała zaczepiać go w ten sposób.</p>
            <p class="paragraph">- Lubię na ciebie patrzeć, kiedy ci to robię – drążąc coraz głębiej, dodatkowo
                prowokowała filuternym
                uśmiechem, aż wreszcie przeklętnik nie wytrzymał.</p>
            <p class="paragraph">- Zdajesz sobie sprawę, dlaczego tu jestem – bardziej stwierdził, niż spytał. W głosie
                ciężkim niczym ołów
                ukrył smutek, choć wiedział, że buszująca mu w głowie impertynentka poczuje tę emocję. Zapewne wyraźniej
                niż
                on sam. Ta jego uczuciowa nieufność wobec niej zawsze wkurzała ją jak nic innego w świecie.</p>
            <p class="paragraph">- Znów będziemy się bawić w obrażonego basiora i złaknioną waderę? – Wypaliła
                zirytowana i zaraz jęła
                maskować złość w bezwstydnym akcie samołajdaczenia się na trupim tronie. Szybko jednak odpuściła.
                Westchnąwszy krótko i płytko, spłynęła ku zgarbionemu potępieńcowi, zostawiając za sobą rozpadającą się
                stertę zwłok. Przeniewierca początkowo wzbraniał się przed nią mówiąc, że nie potrzebuje tego, ale ona
                nie
                ustępowała i wreszcie pozwolił się przytulić. Ciepło jej ciała i oddechu, wbrew woli wprawiło go w
                lepszy
                nastrój. – Chwilo trwaj – mruknęła mu do ucha, ocierając się o nie ustami i nic to, że całe było
                utaplane w
                krzepnącej krwi poległych. – Zrobisz coś wreszcie? – Spytała ostro, tracąc resztki cierpliwości. –
                Rozpłaszczysz mnie? – Sugerowała nagląco, rozpinając klamrę płaszcza. – Przez kamień przełożysz, do
                skały
                przyprzesz albo chociaż za tyłek ucapisz? – Prychnęła w frustracji, odpychając kochanka od siebie. –
                Pomyślałby kto, że ruszy cię cokolwiek – odwróciła się do niego plecami, przeczesując włosy. – A ja dla
                ciebie najlepszy płaszcz włożyłam – ewidentnie zależało jej, by przeklętnik raczył w końcu zauważyć, jak
                ładnie się dlań ubrała. Albo i nie, sądząc po tym, co jeszcze powiedziała. – Tylko płaszcz – zerknęła
                zalotnie na upragnionego mężczyznę, lecz ten stał niemy, najwyraźniej chcąc upodobnić się do
                rozrzuconych po
                płaskowyżu skał. – Miejże godność, kobieto – wymamrotała przewracając oczami. Chciała jeszcze raz
                spojrzeć
                na potępieńca, ale powstrzymała się. Nie będę ci się wypinać, pomyślała ze złością, tłamsząc w sobie
                uczucie
                porażki. Na takie rzeczy trzeba sobie zapracować, a nie stać jak kołek w zdezelowanym płocie. –
                Oblubieniec
                stodolnych wiedźm – wypaliła obelżywie, a przynajmniej tak wydawało się potępieńcowi. – Przylazł tu za
                wami,
                odczekał aż się wyrżniecie i teraz hańbi ciało łotrzycy, którą tak pięknie posłałeś w ramiona Mory –
                ostatnie słowo wypluła z obrzydzeniem, co do tego renegat nie miał wątpliwości.</p>
            <p class="paragraph">- Gdzie? – Naraz ożywił się zadzierzyście jakby przez wieki zaklęty w kamień, wreszcie
                wyzwolił się, pałając
                żądzą zemsty. – Gdzie jest ten łajdak? – Pociągnął kochankę za ramię, a ta przeszyła go boleśnie
                spojrzeniem
                oczu o tęczówkach jasnych niczym lód a obrysowanych czernią, zdawałoby się wydartą otchłani.</p>
            <p class="paragraph">- Proszę, proszę – prześmiewczo udała zdumienie – jednak żyje, mówić potrafi i nawet do
                obłapki się zabiera.</p>
            <p class="paragraph">- Nie czas na żarty! – Renegat we wzburzeniu niemal wpadł jej w słowo. – Gdzie jest ten
                parszywiec. Mów, nim
                wywabi córę wojny z zaświatu.</p>
            <p class="paragraph">- Nic ci mówić nie będę! – Niespełniona kochanka wyrwała się z uścisku. – Sam sobie go
                szukaj, skoro tak ci
                zależy na tej twojej przeklętej łotrzycy!</p>
            <p class="paragraph">Przeniewierca prychnął gniewnie. Głęboko schował ból, który zadała mu ostatnimi dwoma
                słowami. Zaraz puścił
                się w płaskowyż, by nie widziała, jak bardzo go to dotknęło. Ona jednak wszystko zobaczyła w ukradkowym
                grymasie cierpienia. Tak dobrze jej znanym.</p>
            <p class="paragraph">- Przepraszam – szepnęła, lecz tego przeniewierca już nie usłyszał. – To nie było miłe
                – przyznała się, ale
                tylko przed sobą. Mówiąc o łotrzycy, nie chlapnęła niczego obraźliwego. Ot, powszechne w świecie
                określenie
                hagalmorskich awanturniczek. Tyle że jej się wymsknęło o przeklętej łotrzycy, a to już zawęziło grono
                przedstawicielek mroźnej północy do trzech konkretnych kobiet. – Nie chciałam – tym niefortunnym
                skojarzeniem rozdrapała niezabliźnione rany w sercu ganiającego po okolicy mężczyzny. W poczuciu winy
                pomyślała, że mogłaby mu, w ramach przeprosin, pomóc w poszukiwaniach, ale szybko odrzuciła tę myśl,
                tknięta
                głosem rozsądku. Zarówno dla niej jak i dla wszystkich czarownic był wyrzutkiem. Potępieńcem skazanym za
                zbrodnie przeciwko swoim. Pariasem, z którym dla własnego dobra nie powinna się zadawać. A mimo to znów
                się
                z nim spotkała. Do tego wydała wyrok na jednego z kochanków wiedźm. Zdradziła zaufanie sióstr i zła była
                na
                siebie o to, że nie potrafiła się oprzeć powodującym nią pragnieniom. – Stara jesteś jak ten płaskowyż,
                znowuż napalona niby dojrzewająca dziewoja – zganiła się, wodząc głodnym spojrzeniem za przerzucającym
                trupy
                renegatem. – Wciąż czuję twój smak na ustach, draniu – wyznała mu z pretensją w głosie, lecz po cichu,
                by
                przypadkiem nie usłyszał. Upajająca bliskość zakazanego owocu wzbudzała w niej bezkompromisowe
                łaknienie.
                Rozsądek podpowiadał, by nie zbliżała się więcej do tego przeklętego łotra, a w końcu o nim zapomni,
                lecz
                ona nie chciała słuchać. Była kłębkiem niegasnących pragnień. Szarpała się na łańcuchu powściągliwości,
                którego zimne ogniwa uwierały ją w spragnioną czułego dotyku kobiecość. Głód narastał. Uzależniona od
                deprywacji, koncentrowała niezaspokojone żądze na jednym mężczyźnie. Zupełnie jak nieustannie ocierająca
                się
                o niego śmierć.</p>
            <p class="paragraph">Biesy i czarty gapiły się bezrozumnie na przeczesującego płaskowyż przeniewiercę.
                Drapiąc się po łbach i
                ciągnąc za brody, usiłowały pojąć, co on wyrabia.</p>
            <p class="paragraph">- Gdzie jesteś, zwyrodnialcu? – Warknął parias, tropiąc łajdaka. – Mogłabyś mi go
                wskazać, ot tak –
                pstryknął palcami, wygarniając obserwującej jego desperackie wysiłki kobiecie – ale ty, jak zwykle,
                wolisz
                stać i patrzeć.</p>
            <p class="paragraph">- Nie będę wszystkiego za ciebie robić, zaprzańcu! – Odpyskowała mu kochanka, wciąż
                targana wyrywającymi się
                do niego żądzami. – Sama powinnam skazać się na wygnanie za to, co tutaj z tobą wyprawiam! – Dorzuciła w
                złości, stojąc z założonymi rękami i nerwowo tupiąc nogą. Przeniewierca nie mógł na nią liczyć, więc
                postanowił poszukać nikczemnika inaczej.</p>
            <p class="paragraph">- Czemu ja wcześniej na to nie wpadłem? – Wytknął sobie, przystanąwszy między trupami.
            </p>
            <p class="paragraph">- Boś w gorącej wodzie kąpany – luba czepiła się go, zła, że to nie jej poświęca tyle
                uwagi.</p>
            <p class="paragraph">- Co ty nie powiesz, wyrywna wariatko – dogadał jej, usiłując się wyciszyć.</p>
            <p class="paragraph">- Ha! – Oburzyła się. – Ganiasz po płaskowyżu jak kot z pęcherzem, zamiast chłodno
                pomyśleć, ale to ja
                jestem wyrywna wariatka. Tak?</p>
            <p class="paragraph">- Kot właśnie zostawił pęcherz w spokoju i teraz usiłuje się skupić – odparł ze
                złością. – Wszystko wedle
                życzenia pani znad bulgoczącego kociołka – zakpił.</p>
            <p class="paragraph">- Oj, toś mi przytyrał, kotku – kochanica cmoknęła kilka razy w udawanym gniewie. – No
                dobra, już dobra…
                Cicho będę – obiecała jakoś tak psotnie, pchnięta gniewnym spojrzeniem.</p>
            <p class="paragraph">Potępieniec wpatrzył się w leżącego mu pod nogami trupa i uspokoił oddech. Prawdę
                powiedziawszy trup nie
                miał żadnego związku z tym, co renegat robił. Zwłoki walały się wszędzie, więc ciężko było obrócić się
                na
                pobojowisku tak, by żaden nie stanął, a właściwie nie zaległ przed oczami.</p>
            <p class="paragraph">Czas uciekał na złamanie karku, nikczemnik skrycie robił swoje, przez nikogo nie
                niepokojony, a tropiący go
                przeklętnik stał w bezruchu. Czarty z biesami siedziały na bębnach, skonsternowane zachowaniem
                przeniewiercy. On zaś spokojnie czuwał, aż wreszcie poczuł podniecenie, lecz nie swoje. Zorientowany na
                chuć, szósty zmysł, wskazał mu właściwy kierunek.</p>
            <p class="paragraph">Przystojny filut z kozią bródką był bliski spełnienia. Bezczeszcząc ciało łotrzycy,
                wabił jej ducha prosto w
                straszliwą pułapkę. Przeniewierca już pędził na złamanie karku, by go powstrzymać, lecz ten dopiął
                swego.
                Bardowie jęli wiwatować sądząc, że charakternik ruszył naprzeciw kulawemu Warliwoce i oto rozpoczęła się
                walka pokolenia. A renegat gnał przez pobojowisko, nie tracąc ducha, pomimo iż było za późno.
                Zapłodnione
                prastarą magią ciało, pętało łotrzycę niby pająk muchę.</p>
            <p class="paragraph">- O nie – zląkł się łajdak z kozią bródką, dostrzegłszy zmierzającego ku niemu
                potępieńca. Z przyrodzeniem
                zakleszczonym w koszmarnie podrygującym ożywieńcu, nie mógł pierzchnąć. – Zostaw mnie zaprzańcu! –
                Krzyknął
                przerażony, kiedy przeklętnik złapał go za głowę. – Ja ci się do twoich romansów nie wtrącam! – Parias
                nie
                zważając na jego protesty, odrąbał go od makabrycznie zawodzącej ofiary. Okrutnie wykastrowany
                nikczemnik
                wrzeszczał i klął przeraźliwie. Rwący ból odciętego przyrodzenia promieniował na cały brzuch.
                Potępieniec, z
                obrzydzeniem patrząc na gwałciciela, nie potrafił zrozumieć, jak ktoś taki może być kochankiem
                czarownic. –
                Chyba sobie żartujesz – zaprotestował zwyrodnialec, blednąc na widok topora, wzniesionego do uderzenia.
            </p>
            <p class="paragraph">Przeniewierca nie żartował.</p>
            <p class="paragraph">Głowa filuta potoczyła się po płaskowyżu.</p>
            <p class="paragraph">Potem renegat zajął się ożywieńcem, w którego okropnym wyciu słyszał straszliwą rozpacz
                łotrzycy. Najpierw
                wziął ją zawodzącą w ramiona i uspokoił głębokim pocałunkiem. Zwyczajny człowiek, z miejsca straciłby
                język,
                następnie został ogryziony do kości, ale parias nie był pospolitym mężczyzną. Monstrum pod wpływem jego
                uroku wypuściło ducha wojowniczki i runąwszy z powrotem na ziemię, przestało wyróżniać się pośród
                trupów.
                Potępieniec dla pewności, że córa wojny nie wróci do żywych w postaci upiorzycy, wzniecił ogień i
                wypalił
                łono jej martwego ciała.</p>
            <p class="paragraph">Czarty wespół z biesami pojąwszy wreszcie co się stało, patrzyły na to wszystko z
                dezaprobatą.
                Przeniewierca, głuchy na ich utyskiwania, usiadł przy ognisku. Grzebiąc włócznią w płomieniach, czekał
                na
                jednookiego Warliwokę, niepokonanego czempiona walk na Płaskowyżu Chwały. Wpatrzony w pożerane przez
                żywioł
                drwa, parias nie dopuszczał do siebie myśli, iż przyjdzie mu wracać z placu boju między żywych.</p>
            <p class="paragraph"> - Oby tylko ten legendarny grasant stanął na wysokości zadania – mruknął do siebie,
                szturchając dzirytem
                ognisko. – Cała nadzieja w tobie, rozbójniku – szczerze liczył, iż ten pchnie go między szeroko
                rozłożone
                nogi najpiękniejszej ze śmierci. Czekając więc na okazję, być może najlepszą spośród dotychczasowych,
                siedział i zajadał surowe mięso, co miał je zachowane w tobołku. Wówczas kochanka niespodziewanie
                dosiadła
                się do niego. Prawdę powiedziawszy zdążył się ucieszyć, że już sobie odfrunęła i nie będzie go więcej
                męczyć. Co gorsza, znów poczuł to nieprzyjemne uczucie, jakby ktoś przez ucho lizał go po mózgu.
                Wścibska
                dziewoja wślizgnąwszy się mu do głowy usłyszała, co sobie o niej pomyślał, kiedy się doń przysiadła.</p>
            <p class="paragraph">- Dziewczyny z Czarciej Stodoły będą miały mi za złe, że ci o nim powiedziałam –
                wskazała na dekapitowane i
                wykastrowane zwłoki nikczemnika. Potępieniec odetchnął z ulgą, skoro wspaniałomyślnie przemilczała jego
                nietaktowne myśli. By się zrehabilitować, zaoferował jej kawałek surowizny. Odmówiła. Wzruszywszy więc
                ramionami, wstał i odciął trupowi niespełnionego gwałciciela kończynę, na której wytatuowany był czart.
                Potem wręczył ją zdumionej kochance prosząc, by przekazała swoim siostrom jego najserdeczniejsze
                pozdrowienia. Ta roześmiała się, by zaraz całkiem na poważnie upomnieć go, że nie powinien
                rozczłonkowywać
                swoich.</p>
            <p class="paragraph">- Jakich moich? – Zasępił się. – Nie ma żadnych moich.</p>
            <p class="paragraph">Słowa i towarzyszące im emocje ubodły ją mocno. A ja to co, pomyślała ze złością i na
                odchodnym, a raczej na
                odlotnym poczęstowała go kilkoma gorzkimi słowami. Lecąc potem między skalnymi szczytami, trochę ich
                pożałowała. Gdzieś pośród pławiących się w księżycowym blasku chmur przystanęła na chwilę. Zawieszona w
                nocnej pustce, zastanawiała się, czy nie wrócić i przeprosić za to, co powiedziała.</p>
            <p class="paragraph">- Ten cały żal, który tak skrzętnie nosisz w sercu, robi z ciebie podłego drania.
                Wiesz?</p>
            <p class="paragraph">Choć słowa te dźwięczały jej w głowie, przyprawiając o wyrzut sumienia, nie zawróciła.
                To duży facet.
                Powinien wreszcie wziąć się w garść i zapomnieć o tych trzech przeklętych łotrzycach. Tak o nim
                pomyślała,
                mknąc nad wierzchołkami sędziwych drzew.</p>
            <p class="paragraph">On tymczasem dalej siedział przy ogniu. W złości obmawiał ją przed samym sobą, starając
                się zagłuszyć wrzask
                serca, który wywołała wspomnieniem o trawiącym je żalu.</p>
            <p class="paragraph">- Sama tu przyleciała i wkopała wiedźmiego kochanka, a potem wielce miała mi za złe, że
                go ukatrupiłem –
                skarżył się trupowi, na którym siedział, by odizolować się od zimnej skały. – Mogła wprost mi wyznać, że
                chciała ze mną pobyć i każdy pretekst był dla niej po temu dobry. Nawet taki, w następstwach którego
                ktoś
                musiał zginąć. Zamiast tego zaczęła, typowo po babsku, szamotać się w gęstej sieci pokrętnych zachcianek
                i
                znów wyszło jak wyszło – westchnął w ciężkiej frustracji, po czym klepnął trupa po przyjacielsku ale też
                z
                zazdrością, gdyż ten już nie musiał borykać się z żywymi. Niestety trup był martwy jak skała, na której
                leżał, więc nijak nie mógł pocieszyć przyjaciela w niedoli. A przygnębiony mężczyzna grzebał włócznią w
                ogniu, gdy naraz podjął nową myśl. – Wiem, o co się tak wkurzyła – dumny ze swojej przenikliwości
                szturchnął
                zwłoki, jakby chciał je obudzić, żeby się pochwalić. – Po wszystkim usiadła przy mnie licząc na coś, a
                ja
                jej kazałem iść precz. Nie wprost oczywiście ale… – na chwilę odpłynął w burzliwe myśli, znów grzebnął
                włócznią w żarzących się elementach wojennego oręża i zaraz powrócił na spokojny brzeg dedukcji. – To
                jej
                wypomnienie, że nie powinienem zabijać swoich i ta mina, którą zwykła robić, gdy chciała czegoś więcej
                niż
                seks. Zawsze ale to zawsze przedtem pakowała nas, zwłaszcza mnie, w kłopoty. Ona jedna potrafiła je
                zażegnać
                i nigdy nie robiła tego bezinteresownie, rozumiesz – z pasją wykładał trupowi, bez mała w przekonaniu,
                iż ów
                go słucha. – Odkąd się znamy, chce czegoś więcej niż przyjaźni i by to zdobyć, gotowa jest nawet zabić.
                Moimi rękami, ma się rozumieć – pociągnął nosem, szykując w głowie puentę. – Mamy zatem ubitego
                kochanka,
                niepocieszone tym wiedźmy i frustratkę, która nie dość, że nie dostała tego, po co przyleciała, to
                jeszcze
                będzie się musiała tłumaczyć z wybryku przed siostrami. Dlatego odfrunęła taka wściekła, mówię ci –
                dźgnął
                trupa palcem, lecz ten nie skomentował jego wywodów. Zwyczajnie był na to zbyt martwy. Mimo to
                potępieniec
                wpatrywał się weń niepewnie, ewidentnie czekając na ogłoszenie wyroku w sprawie zranionego serca
                czarownicy.
                W końcu odwrócił rozpłataną głowę nieboszczyka uznawszy, iż ten ocenia go nieprzychylnym spojrzeniem.
            </p>
            <p class="paragraph">Wtem rozprawę ze zwłokami przerwało ciężkie człapanie, rozlegające się przy wtórze
                chrapliwego sapania.</p>
            <p class="paragraph">- Długo kazałeś na siebie czekać, koślawy obrzydliwcze – mruknął renegat pod nosem,
                skoczywszy na nogi.</p>
            <p class="paragraph">Przygarbiona sylwetka Warliwoki zamajaczyła w oparach mgły. Podekscytowany mocarnym
                obliczem grasanta
                przeniewierca zważył topór w ręce i uśmiechnął się filuternie. Potem stał osłupiały, gdyż olbrzym
                wylazłszy
                z chmury zignorował go. Kilkumetrowy potwór z przerośniętymi zębami zamiast walczyć, przebierał w
                trupach
                długimi do samej ziemi łapskami w poszukiwaniu sobie tylko znanego, najsmaczniejszego kąska. Ucztujące
                dotychczas w spokoju kruki, były srodze niepocieszone wizytą kolejnego biesiadnika, tym bardziej że ów
                panoszył się wśród nich bezczelnie jak świnia w oborze. Przeklętnik natomiast gapił się na kolosa
                zdumiony.
                Biesy z czartami, równie skonsternowane, stały przy instrumentach. Wełet zaś miał ich wszystkich gdzieś,
                kontentując się jedzeniem, które mu nie uciekało.</p>
            <p class="paragraph">- Na żarcie trzeba sobie zapracować, paskudny łajdaku! – Wrzasnął potępieniec, na co
                wielkolud niechętnie
                obejrzał się nań jednym okiem, skoro drugiego nie miał, ziejąc pustym oczodołem. – Stawaj, śmierdzielu!
                –
                Przeniewierca obraził go po raz kolejny, choć ten zapewne nie zrozumiał żadnego ze słów, rzuconych pod
                jego
                adresem. Mimo to ryknął zaskakująco głośno, przyjmując wyzwanie.</p>
            <p class="paragraph">Czarty z biesami jęły prać w bębny, dąć w rogi i śpiewać, kiedy na Płaskowyżu Chwały
                rozpoczęła się ostatnia
                walka tego pokolenia. Reprezentujący prawo i tradycję Hagalmory czempion starł się z niepokonanym
                grasantem,
                który poza zamiłowaniem do ludzkiego mięsa nie reprezentował niczego szczególnego. Wielką jak pień
                dojrzałego drzewa maczugą, potwór wyrżnął w skałę, gdzie jeszcze przed ułamkiem chwili stał jego
                adwersarz.
                Rycząc już nieco ciszej, by pewnie nie zdzierać niepotrzebnie gardła, starał się trafić brodatego
                awanturnika. Mimo masywnej postury i przerośniętych łap, imponował szybkością. Siłą zaś dysponował
                pozwalającą jednym uderzeniem rozgnieść przeciwnika na krwawą miazgę. Czempion zdawał sobie z tego
                sprawę.
                Nie imał się więc wełecich łap tudzież nabijanej kamieniami pały. Nie był ułomkiem jak na wychowanka
                surowej
                północy przystało, a mimo to rozjuszonemu Warliwoce ledwie sięgał pasa. Tańczył wokoło kulawego
                olbrzyma,
                uparcie nie dając się prasnąć, czym frustrował potwora coraz bardziej. Sam irytował się nie mniej. Jego
                topór, wcześniej wyszczerbiony w bitwie, nie potrafił przechlastać zrogowaciałej skóry giganta. Po
                każdym
                ciosie pozostawały w niej jedynie bruzdy, głębokie na grubość palca. Zdawało się, że długo będzie trzeba
                czekać na zwycięzcę, gdy nagle olbrzym zdołał trącić potępieńca ręką, próbując go złapać. Szturchnięcie
                było
                tak silne, że przeniewierca przeleciał dobre kilka metrów, nim grzmotnął o ziemię. Ledwie potem zdążył
                się
                podnieść i uskoczyć przed miażdżącym ciosem maczugi.</p>
            <p class="paragraph">Czarty z biesami bębniły szalenie, by dodać walce jeszcze więcej grozy i splendoru, a
                czempion Matki,
                Kochanki wreszcie zranił wielkoluda, odrąbując mu mały palec w stopie. Rozwścieczony bólem potwór,
                atakował
                z większą zaciekłością. W końcu zdołał musnąć awanturnika maczugą. Ów w rezultacie zakręciwszy się wokół
                własnej osi rąbnął o skałę, tracąc oddech. Ledwie się po tym pozbierał. Mięsień tuż nad prawą łopatką
                odezwał się paraliżującym bólem. Warliwoka zarechotał triumfalnie, prowokując kochanka Mory do kolejnego
                ataku. Renegat gnany bitewnym szałem rzucił się na przeciwnika. Grasant w odpowiedzi znów durnie
                zamachnął
                się oburącz maczugą. Wciąż doń nie docierało, że wkładając w ciosy całą siłę spowalniał je, przez co
                miał
                problemy z trafieniem napastnika. Ten zaś wykorzystując jego niereformowalność schylił się i wbiegł mu
                prosto między rozkraczone nogi. Po drodze gruchnął go toporem w przesłonięte wiechciem trawy
                przyrodzenie.
                Tętniący ból zemdlił wielkoluda. Potężny zbój łupnął na kolana z impetem ściętego drzewa i zwymiotował
                niestrawionymi kawałkami ludzkich ciał. Potępieniec nie czekał, aż potwór się pozbiera. Kilkoma
                mocarnymi
                ciosami przerąbał mu ścięgno tuż nad piętą, zdawałoby się przypieczętowując jego porażkę. Jednak olbrzym
                mimo poważnych ran nie myślał się poddać, a przekonany o swym zwycięstwie przeniewierca stracił
                czujność.
                Grasant prasnął go ciężką łapą. Potem wściekły i z zarzyganą brodą, wełet chciał jeszcze wdeptać
                adwersarza
                w skałę. Niestety z zerwanym ścięgnem nie zdołał wstać. Zatem rycząc z bólu i frustracji, patrzył na
                mozolnie podnoszącego się z ziemi przeklętnika. Tenże stanąwszy wreszcie na nogach jął krążyć wokół
                potwora,
                ów zaś wciąż obracał się na czworakach, nie pozwalając zajść się od tyłu. Dopingujący ich bardowie
                wychodzili z siebie, tłukąc w bębny, śpiewając i trąbiąc na rogach. Jednak czempion był już zbyt
                wyczerpany
                i potłuczony, by przeprowadzić skuteczny atak w zwarciu. Znowuż wielkolud, choć od upływu krwi opadał z
                sił,
                wciąż miał ich zapas na śmiertelny cios. Potępieniec przez zmęczenie nie zdołałby wykonać uniku, gdyby
                rzucił się do ataku. Śmierć, którą potrafił wywietrzyć, nie była tą upragnioną, więc rzucił w potwora
                toporem i zaraz wyrwał włócznię z leżącego obok umarlaka. Przewidywalny olbrzym zasłonił łeb łapą. Topór
                wprawdzie nie wyrządził mu żadnej szkody, ale odwrócił uwagę od włóczni. Dziryt ze świstem przeszył
                powietrze i wbił się Warliwoce w zdrowe oko, rozbijając je niby jajko. Porażony bólem mocarz ryknął
                straszliwie, a czempion doń doskoczywszy wepchnął mu drzewiec głębiej w czaszkę. Olbrzym stęknął i
                zadrżał,
                naraz sparaliżowany. Potępieniec naparł na włócznię jeszcze mocniej, na wylot przebijając łeb potwora.
            </p>
            <p class="paragraph">Czarty z biesami przestały grać, zdjęte zdumieniem. Nie spodziewały się zwycięstwa
                charakternika, choć
                wielkolud nadal nie chciał zdechnąć.</p>
            <p class="paragraph">Renegat westchnął, zawiedziony. Podniósłszy topór z ziemi stanął nad pełznącym niemrawo
                zbójem.</p>
            <p class="paragraph">- Też mi legenda – burknął z rozczarowaniem, po czym jął rozłupywać grasantowi jego
                przedziurawiony łeb.
                Warliwoka rzęził w drgawkach, budząc litość, ale nie w sercu pastwiącego się nadeń awanturnika. Tenże
                siekł
                wełeta coraz zacieklej. Z każdym kolejnym uderzeniem pogrążał się głębiej w obłędzie, aż wreszcie wpadł
                w
                szał. – Ukołysz mnie matko – ryczał śpiewnie – pocałuj kochanko – złamał stylisko topora na
                pozostałościach
                czerepu martwego Warliwoki. Odrzuciwszy zniszczony oręż wrzeszczał wściekły, tłukąc pięściami
                zmasakrowanego
                potwora, by w końcu opaść nań bez sił. – Gdzie jesteś, Matko? – Szeptał niespokojnie, wtulając się w
                parujący zewłok. – Gdzie jesteś, Kochanko? – Jego myśli podryfowały ku zaświatom. – Gdzie jesteście,
                dziewczyny moje kochane? – Wstrzymał oddech i zastygł w bezruchu.</p>
            <p class="paragraph">Spod zamkniętych powiek porzuconego syna Hagalmory wypłynęły łzy.</p>
        </div>
    </main>
</body>

</html>