<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Kalekie Umysły</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Kalekie Umysły</h1>
        <h2>
            <a class="header__link" href="https://www.youtube.com/watch?v=597U-UaVm-c&t=161s" target="_blank"
                rel="noreferrer noopener">
                Dobrze się czyta przy Michael Ghelfi Studios - Serpents Temple<span class="header__span">(otworzy
                    się w nowej zakładce).</span></a>
        </h2>
    </header>

    <main>
        <div class="note">
            To nie ludzie są, jeno demony
            w ludzkich ciałach zaklęte.
        </div>
        <p class="comment">Międzymorska pogłoska o ludach Hagalmory.</p>
        <div class="textBlock">
            <p class="paragraph">Rozkocha cieszyła się wśród amazonek wielkim szacunkiem i uwielbieniem, aczkolwiek to z
                Wężycą należało się
                liczyć. Rozkocha wprawdzie była źródłem radości i piękna, ale nie ona decydowała o życiu i śmierci. Nie
                ona
                za sprawą swych najbardziej oddanych wyznawczyń manipulowała ludzkim losem, wysycając go trwogą i
                cierpieniem. Rozkocha wzniecała ogień pożądania, Wężyca wywoływała dreszcz strachu. Rozkocha tańczyła na
                ustach kochanków splątanych w miłosnym uniesieniu, Wężyca pełzała w oczach istot zwartych w śmiertelnym
                uścisku. Na myśl o Rozkosze ludziom robiło się ciepło na sercach, a na wspomnienie Wężycy wślizgiwał się
                weń
                zimny strach. Rozkocha oczarowywała, Wężyca przerażała. Obie tworzyły idealną parę i żadnej amazonce nie
                mieściło się w głowie wybierać pomiędzy nimi.</p>
            <p class="paragraph">- Dzisiaj będziesz musiała zdecydować, po której stronie staniesz, Arnika. Której
                Bogini oddasz należną
                cześć – morderczyni szła z behawiorystką jaskiniowym korytarzem, ciągnąc na powrozie zabiedzonego
                mężczyznę.</p>
            <p class="paragraph">- To ty stoisz przed wyborem – odparła Arnika spokojnym, pewnym głosem, muskając po
                drodze emanujący trupim
                światłem grzyb na skalnej ścianie.</p>
            <p class="paragraph">- Ja? – Siryngija udała zdziwienie, przekraczając ziejącą chłodem szczelinę w kamiennym
                podłożu. – Jakiż to
                dylemat mąci spokój mego nieświadomego umysłu? Oświeć mnie, o mistrzyni psychomancji.</p>
            <p class="paragraph">- Grzybów sobie nazbieraj – wypaliła behawiorystka, podpuszczona złośliwością kapłanki.
                – Kto wie, może
                zechcą rozjaśnić ci umysł.</p>
            <p class="paragraph">- Słaby dowcip – kwaśno oszacowała, morderczyni. – Nawet jak na ciebie – rozdrażniona
                pociągnęła mocniej za
                powróz, zmuszając niewolnika do żwawszego kroku. – Dlaczego nie zdradziłaś w obecności królowej, gdzie
                mamy
                iść. Hm? – Pytała zaczepnie, nie czekając na odpowiedzi. – Bałaś się, że zacznę się wypierać jakobym
                uprowadziła twoją strażniczkę, co? Musiałaś się liczyć z tym, iż oskarżę cię o oszczerstwo, a w starciu
                mojego słowa z twoim nic by ci nie wyszło z podania mnie wargowi na tacy. Prawda?</p>
            <p class="paragraph">- Chcę twojej śmierci, Siryngija – wprost i bez emocji wyznała Arnika, wchodząc za
                kapłanką na wąski występ
                skalny zawieszony nad bezdenną przepaścią. – Uprowadziłaś Tunbergię. Za pośrednictwem żmii zwanej
                Santoliną
                zagroziłaś mi, że ją zabijesz, jeśli nie będę współpracować. Wcześniej uśmierciłaś Diaskię. Z błahego
                powodu. Co zrobisz ze mną i Tunbergią? Dlaczego nie miałabyś zamordować nas obie? – Białowłosa nie
                doczekała
                się od Siryngii odpowiedzi. Obie ostrożnie szły mokrą, gęsto porośniętą fosforyzującymi grzybami
                ścieżką.
                Przyciśnięte plecami do ściany patrzyły uważnie pod nogi, by się nie poślizgnąć i nie spaść w cuchnącą
                śmiercią otchłań. Ciągnięty przez nie na postronku mężczyzna, po niezliczonych dniach ciężkiej pracy w
                kopalni, widział w ciemnościach lepiej niż one, lecz wcale nie był przez to spokojniejszy. Arniki nie
                znał i
                nie wiedział, czego się po niej spodziewać, znowuż Siryngija, miał niejedną okazję poznać ją bliżej
                podczas
                przerw w katordze. Jadowicie bolesna historia tej znajomości opowiadała się sama, spisana śladami
                licznych
                ukąszeń na jego półnagim ciele. Targany złym przeczuciem szedł za amazonkami. Spętany i zbyt słaby, żeby
                się
                im przeciwstawić.</p>
            <p class="paragraph">- To ma być ten wybór, o którym mówiłaś? – Kapłanka spojrzała wyzywająco na
                behawiorystkę, mówiąc do niej z
                przesadnym rozczarowaniem i odrobiną uszczypliwego rozbawienia. – Mam cię zabić, bo inaczej ty zabijesz
                mnie? Proszę cię, kobieto. Nawet ciebie stać na coś lepszego. Postaraj się albo zamilknij na resztę
                drogi –
                krótką perorą chciała nie tyle utrzeć adwersarce nosa, ile zdusić w sobie strach przed upadkiem w
                bezdenną
                przepaść. Towarzysząca jej Arnika również odetchnęła z ulgą, gdy śliska półka na powrót rozwinęła się w
                szeroki i bezpieczny korytarz. Behawiorystka patrząc na oklejone świecącymi porostami skalne stożki,
                wyobraziła sobie, że wchodzi w najeżoną ostrymi zębami paszczę ogromnego smoka.</p>
            <p class="paragraph">- Nasze miasto to cudowny i delikatny kwiat, który nie przetrwa bez ciebie – przyznała
                w zamyśleniu i zaraz
                przylgnęła do Siryngii oczyma pełnymi zrozumienia i akceptacji.</p>
            <p class="paragraph">- I ty to mówisz? – Kapłanka była szczerze zdumiona, choć za uchem kołatało
                ostrzeżenie. Wiedziała przecież,
                z kim rozmawia.</p>
            <p class="paragraph">- Uświadomiłam to sobie już jakiś czas temu i do tej pory nie potrafię się z tym
                pogodzić – behawiorystka
                zrobiła minę prawdziwie zawiedzionej faktami. – Twoja śmierć byłaby dla mnie rarytasem ponad wszystkie
                słodkości tego świata, lecz niestety muszę obejść się smakiem. Królowa Nemezja jest wspaniałą
                wojowniczką,
                niemniej to za mało – Arnika westchnęła z rozczarowaniem. – Tylko ty zdołasz przygotować naszą cudowną i
                delikatną matczyznę do konfrontacji z cierpliwie narastającym zagrożeniem ze strony Międzymorza.</p>
            <p class="paragraph">- Twoja ufność w moje możliwości jest piękna – Siryngija rozanieliła się fałszywie, by
                naraz spoważnieć. –
                Szkoda, że to tylko iluzja – jej spojrzenie zrobiło się dojmująco przenikliwe. – Nie wierzę ci,
                manipulantko. Próbujesz mnie omamić, ale nie ze mną te... – nie zdołała dokończyć, omal się nie
                nadziewając
                na stalagmit, niespodziewanie i mocno pociągnięta trzymanym powrozem. – Patrz pod nogi, niezdarny durniu
                –
                huknęła na niewolnika, kiedy dotarło do niej, co się stało.</p>
            <p class="paragraph">- Przepraszam, Pani – wystękał kościsty mężczyzna, gramoląc się z porośniętego
                grzybami, a przez to
                śliskiego podłoża.</p>
            <p class="paragraph">- Lepiej mi go oddaj, nim przypadkiem się powiesisz – Arnika wyciągnęła rękę po sznur.
                Kapłanka zamiast
                przedstawić jej ciętą ripostę, ubodła niewolnika gniewnym spojrzeniem. Mogłaby przysiąc, że ów
                zachichotał w
                reakcji na komentarz behawiorystki. W słabym oświetleniu nie widziała dobrze jego twarzy, która zresztą
                kryła się w skołtunionych włosach i potarganej brodzie. Nie miała więc solidnych podstaw do ukarania go,
                niemniej musiała jakoś rozładować nagły atak złości. Dlatego z przyjemnością wróciła do odłożonej
                kwestii
                białowłosej.</p>
            <p class="paragraph">- Niczego ode mnie nie dostaniesz, dwulicowa intrygantko.</p>
            <p class="paragraph">I kto to mówi, pomyślała Arnika, opluta niewybrednym epitetem. Wówczas po raz pierwszy
                poczuła, że ma dosyć.
                Dosyć ciągłego odpierania zarzutów dopuszczania się wszystkiego, co nieetyczne w dziedzinie kontaktów
                interpersonalnych. Nie miała już ochoty wysłuchiwać podejrzeń i oskarżeń rzucanych przez świat pod jej
                adresem. W swoim przekonaniu zasłużyła sobie na coś lepszego. Koniec końców była jedną z czterech
                dyplomowanych psychomantek, które ukończyły studia z wyróżnieniem. Dumna i ambitna u progu kariery, na
                jej
                szczyt jednak dotarła wyczerpana i rozgoryczona.</p>
            <p class="paragraph">- Manipulacja, mamienie i tak dalej... – perorowała całkiem swobodnie, jakby
                uprzedzenie kapłanki nie miało
                dla niej żadnego znaczenia. – Widzę, że i ty dałaś się zwieść stereotypom krzywdzącym wizerunek mojej
                profesji – pouczający ton tylko podkreślał gnębiące ją rozczarowanie. – Jestem nimi zmęczona. Tobą
                zresztą
                też. Chcę jak najszybciej zrobić z warga kochanka czarownic, oddać ci go i wreszcie zakończyć ten
                projekt,
                by więcej cię nie oglądać. Mam zamiar wcisnąć Tunbergii bajeczkę o słuszności twojego postępowania. Nie
                chcę, by jątrzyła sprawę. Ostatnie, czego teraz potrzebuję, to użerać się z tobą przed sądem. Muszę
                odpocząć
                na którejś z naszych pięknych wysp. Słońce, woda, muzyka, zioło i seks. Z dala od ciebie. Rozkocha jedna
                wie, jak bardzo mi tego brakuje – białowłosa odetchnęła głęboko, oddając się fantazji, ale tylko na
                chwilę,
                gdyż zaraz wbiła w Siryngiję bystre oczy. – Możesz pozwolić mi działać albo zginąć, stojąc na
                przeszkodzie.
                To jest wybór, o którym mówiłam.</p>
            <p class="paragraph">Kapłankę na moment zatkało.</p>
            <p class="paragraph">- Raczej ultimatum – skwitowała kąśliwie, prowadząc behawiorystkę wraz z niewolnikiem
                przez zbudowany siłami
                natury skalny most. Odległy koniec kamiennej drogi pochłaniała nieprzenikniona nicość. Jedna z odnóg
                mostu
                prowadziła na rozświetlony fosforyzującymi grzybami ostaniec, na którym roiło się od złowrogo syczących
                węży. Niknąc w nieprzebytych ciemnościach, wierzchołek skały wyglądał niesamowicie jak zawieszona w
                pustce
                wyspa. Arnika zmierzała ku jej centrum, idąc tuż za Siryngiją. Ostrożnie stawiała kroki, by przypadkiem
                nie
                przydeptać któregoś z pełzających pod nogami gadów. Zlękniona czuła na karku kwaśny oddech niewolnika.
                Ów
                rozglądał się nerwowo na boki. Wszechogarniające ciemności mieszały mu się w oczach z trupim światłem i
                pełzającymi istotami, płodząc złowieszcze cienie.</p>
            <p class="paragraph">- Spokojnie, kołtunie – upomniała go, białowłosa, kiedy omal nań nie wskoczył,
                przestraszywszy się jednego z
                węży. – Nie przyszłyśmy tutaj składać cię w ofierze – zapewniła iście matczynym tonem.</p>
            <p class="paragraph">- Niemniej czuj się zaszczycony – wtrąciła swoje trzy grosze, kapłanka, mówiąc z
                namaszczeniem, w którym
                behawiorystka słyszała jedynie chełpliwą dumę. – Jesteś pierwszym mężczyzną w tym miejscu. Być może
                doświadczysz głębokiego kontaktu z Wężycą.</p>
            <p class="paragraph">- Masz na myśli ukąszenie węża? – z przekąsem spytała, Arnika, na co perlisty śmiech
                Siryngii rozległ się
                echem w całej świątynnej głębi. Kapłanka naraz się zatrzymała, przez co białowłosa wpadła na nią, a
                wtedy ta
                zgrabnie się odwróciła i tym sposobem obie stanęły wtulone w siebie.</p>
            <p class="paragraph">- Mimo wszystko, mogłabym cię polubić – przymiliła się Siryngija, lecz Arnika nie
                podzielała jej nastroju.
                Wyraz temu dała, odsuwając się od niej, gdy ta nagle złapała ją za rękę. – Nie oddalaj się za bardzo –
                ostrzegła morderczyni, uśmiechając się złowróżbnie. – Tylko przy mnie jesteś bezpieczna.</p>
            <p class="paragraph">Arnika z niewolnikiem mimowolnie skupili się przy kapłance, gotowi przysiąc, że
                pełzające wokół nich węże
                zaczęły kłębić się bardziej i syczeć znacznie głośniej.</p>
            <p class="paragraph">- Gdzie jest Tunbergia? – Białowłosa stanowczo domagała się odpowiedzi, nie zważając na
                przepełzającego jej
                po stopie gada, a przynajmniej sprawiała wrażenie tym niewzruszonej. Hardością w obliczu śmierci
                zaimponowała kapłance. Siryngija naraz spoważniała. Arnika pomyślałaby, że posmutniała, gdyby jej nie
                znała.</p>
            <p class="paragraph">- Pełznie do ciebie – wyszeptała morderczyni, zdawałoby się z przykrością. – Naprawdę
                mogłabym cię polubić.
                Mimo wszystko.</p>
            <p class="paragraph">Z ciemności wyłonił się wąż. Inny od pozostałych. Masywny i długi na kilka metrów gad
                najpewniej niedawno
                jadł, skoro jego cielsko pośrodku było wyraźnie rozepchane. Kształt deformacji przypominał ludzkie
                ciało.</p>
            <p class="paragraph">Arnika zadrżała.</p>
            <p class="paragraph">- Gdzie jest Tunbergia!? – Wrzasnęła z całych sił, jakby krzykiem chciała odegnać
                rozpaczliwe myśli.
                Kapłanka nie zwracała na nią uwagi. Oddaliwszy się od niej na odległość kilku kroków, pozwoliła
                niewielkiemu
                zielonemu wężowi wpełznąć na siebie.</p>
            <p class="paragraph">- Tęskniłeś za mną? – Tkliwie spytała owijającego się jej wokół szyi pupila. Arnika
                chciała do niej podejść,
                by nią potrząsnąć i wtedy jeden z węży, rozmiarami zbliżony do tego najedzonego, zaatakował ją, ścinając
                z
                nóg. W tej samej chwili tkwiący poza marginesem uwagi niewolnik zapomniał o pełzającej dookoła śmierci,
                najpewniej przeczuwając własną. Rzucił się więc do ucieczki i niemal natychmiast podzielił los
                behawiorystki. Oboje rozpaczliwie siłowali się z pętającymi ich monstrami. Obserwująca ich zmagania
                Siryngija odczekała, aż posłuszne jej gady zrobią, co doń należy, po czym podeszła do unieruchomionej i
                tracącej oddech Arniki. Kucnąwszy przy niej, uśmiechnęła się łajdacko. – Muszę ci wyznać, że rozmarzyłam
                się, kiedy mówiłaś o swoich pragnieniach – zagadnęła, zupełnie obojętna na dramatyczne położenie
                białowłosej. – Słońce, woda, muzyka, zioło i seks – zrobiła skwaszoną minę. – W twoich ustach brzmiało
                to
                lepiej.</p>
            <p class="paragraph">- Gdzie… Jest... – Arnika dusiła się, miażdżona przez potężnego węża.</p>
            <p class="paragraph">- Zanadto się pospieszyłam – kapłanka sprawiała wrażenie nieco rozżalonej. – Rzuciłam
                tę twoją strażniczkę
                dusicielowi na pożarcie. Zaraz po tym, gdy dotarła do mnie wieść o terroryzującym miasto wargu. W tamtej
                chwili uznałam projekt za definitywnie nieudany, więc postanowiłam go zakończyć. Wówczas Tunbergia
                przestała
                mi być potrzebna. Tak jak ty teraz, choć akurat ciebie mi szkoda. Dlatego ubolewam, że rozstajemy się w
                taki
                sposób.</p>
            <p class="paragraph">Policzki Arniki spłynęły łzami. Gad ściskał ją coraz mocniej, z wolna pozbawiając tchu,
                ale dla niej próżne
                były jego starania. Nie on prowadził ją w ramiona śmierci. Wyręczyła go wiadomość o bestialskiej agonii
                ukochanej. Arnika pogodziła się z tym, że już jest martwa, lecz nie potrafiła rozstać się z bezsilną
                furią.
                Targana szalonym uczuciem, próbowała zabić Siryngiję spojrzeniem.</p>
            <p class="paragraph">- Nie ujdzie ci to na sucho! – Wykrzyczała ostatnim tchem. Potwór nie pozwolił jej na
                kolejny wdech.</p>
            <p class="paragraph">- Masz rację. Na sucho nie ujdzie – przyznała kapłanka, uśmiechając się podstępnie. –
                Bo widzisz, jeśli coś
                ma ujść, to zawsze na mokro. Przebiegłość w swej naturze jest przecież wilgotna. Tak uzdolniona
                psychomantka
                jak ty, na pewno to wie – rozprostowała się i przeciągnęła leniwie, bez mała chcąc tym pokazać, że bez
                wysiłku osiągnęła triumf. – Niebawem warg przyjdzie tutaj ze swoją zakładniczką – była prawdziwie
                zrelaksowana i zadowolona z siebie. – Wówczas jeden z moich dusicieli zmiażdży jej filigranowe ciało.
                Dokładnie tak jak gdyby to zrobił barbarzyńca. On zaś padnie od setek ugryzień. Węże już na niego
                czekają –
                znów się przebiegle uśmiechnęła, dumna z siebie. – Santolina potwierdzi moją wersję i zostanę uznana
                bohaterką ponurych wydarzeń. Zasmucona królowa odznaczy mnie kwiatem odwagi, Rozkocha dostanie nową
                świątynię, a ja zostanę z jedynie mglistą obietnicą kogoś, komu pod żadnym pozorem nie należy ufać –
                przewróciła oczami w grymasie udawanego rozczarowania. – Nie masz więc o co się wściekać, Arnika, bo,
                jak
                widzisz, wyjdę na tym najgorzej. Ten projekt nie mógłby zakończyć się sukcesem, nawet gdyby warg
                rzeczywiście stał się wiedźmim kochankiem, ale nie martw się, dziewczyno. Nie tym to innym sposobem
                obronię
                naszą matczyznę przed zakusami Międzymorza – obejrzała się na behawiorystkę, oczekując odeń odpowiedzi,
                lecz
                ta była już nieprzytomna.</p>
            <p class="paragraph">- Rozkochę z Wężycą łączy miłość – z mroku płynął miękki, zmysłowy głos. – Boginie
                sprzyjają tym, które
                kochają je obie tak samo – w ślad za nim z ciemności wyłoniła się przepiękna kobieta. Oczy miała
                spokojne, a
                twarz łagodną. Aparycją budziła wątpliwości co do swej ludzkiej natury. Zjawiła się tak nagle, jakby
                uformowała się z wszechogarniającej ciemności.</p>
            <p class="paragraph">- Witaj w głębi Wężycy, świątynio Rozkochy – Siryngija mimo zaskoczenia, mówiła pewnie
                i swobodnie,
                zbliżając się powoli do tajemniczej kobiety. – Nie można cieszyć się życiem i jednocześnie pragnąć
                śmierci.
                Tutaj zrozumiesz, że nie da się kochać obu Bogiń naraz. Przykro mi.</p>
            <p class="paragraph">Cieniutki wąż oplótłszy ślicznej amazonce kostkę, zaczął pełznąć spiralnie po jej
                nodze. Coraz wyżej i
                wyżej.</p>
            <p class="paragraph">- Mieszając ludzkie sprawy, pogubiłaś się w boskich, Siryngijo – zawyrokowała, piękna
                istota, i z
                westchnieniem ugościła węża. Głęboko w sobie. Kiedy przymknęła oczy, duszące Arnikę oraz niewolnika gady
                ku
                zdumieniu kapłanki odpuściły i odpełzły w mrok. W tym czasie z ciemności wyszedł warg z Santoliną na
                ramieniu. Wielki i o niespokojnych oczach zdawał się zniechęcać węże do ataku. Siryngija na jego widok
                chciała wrzasnąć, lecz strach chwycił ją za gardło tak mocno, że nie była wstanie wydobyć z siebie
                niczego
                poza oddechem przerażenia. Jej osobisty wąż, który mógłby być ostatnim ratunkiem, spełzł z niej,
                wprawiając
                ją w jeszcze większe osłupienie. Pozostawiwszy swą panią na pastwę losu, jadowity pełzacz zniknął w
                plątaninie nieposłusznych gadów.</p>
            <p class="paragraph">- Nie rozumiem – szepnęła morderczyni, przeskakując załzawionym wzrokiem z górującego
                nad nią mężczyzny na
                nieledwie pogrążoną w transie świątynię Rozkochy.</p>
            <p class="paragraph">Wtem Arnika odzyskała przytomność, wciągając powietrze ze świstem, jakby wróciła ze
                świata umarłych
                przerażona tym, co tam zobaczyła. Szybko jednak uspokoiła rozbiegane oczy, by wreszcie spojrzeć na
                kapłankę
                Wężycy. Zdeterminowana przestraszyła Siryngiję, czołgając się ku niej na podobieństwo ożywieńca
                spragnionego
                świeżego ludzkiego mięsa. Tuż przed morderczynią podniosła się niezdarnie, ledwie utrzymując równowagę
                niby
                upiorzyca, co dopiero uczy się nowo opętanego ciała. Z jej oczu zionęła pustka, a weń czyhała śmierć.
            </p>
            <p class="paragraph">- Nie rozumiem – powtórzyła, kapłanka, zdawało się, zahipnotyzowana obliczem
                białowłosej.</p>
            <p class="paragraph">- Czy Tunbergia... – behawiorystce załamał się głos, ale szybko się opanowała. – Czy
                Tunbergia powiedziała
                coś przed śmiercią?</p>
            <p class="paragraph">- Arnika, zrozum mnie – Siryngija tłumaczyła się desperacko – nie miałam innego
                wyjścia, jak tylko…</p>
            <p class="paragraph">- Tunbergia! – Ocalona wrzasnęła i opluła kapłankę, dając jej do zrozumienia, że czas
                na wyjaśnienia
                przeminął bezpowrotnie. – Co powiedziała? – Powtórzyła pytanie, poruszając oczami i głową niby ostrzami
                tkwiącymi w ciele morderczyni. Kapłanka zastanowiła się chwilę. Jej spojrzenie spełzło z Arniki między
                obojętne na wszystko węże. Szybko uleciała z niej wszelka nadzieja na ratunek, więc rozpoczęła walkę ze
                strachem w obronie swej godności.</p>
            <p class="paragraph">- Umieram kochana, ale nic to. Zaczekam na ciebie w cudownym łonie Rozkochy. Wkrótce
                znów będziemy trzymać
                się za ręce – podniosła oczy, naraz do złudzenia przypominając zmęczoną staruchę, jakby oszukawszy
                śmierć,
                przeżyła na ziemskim padole zbyt wiele dni. – To były słowa twojej strażniczki. Kiedy wąż ją dusił, nie
                myślała o śmierci, tylko o tobie. Nie oddała Wężycy należnej czci – rozgoryczona patrzyła wyczekująco na
                białowłosą. Arnika rozpaczała skrycie. Bez słów i łez. Wyżerana od środka trawiącym wolę walki
                cierpieniem,
                stała się nieobecna. Pusta niby wydmuszka. Jeśliby kto wówczas wejrzał w wypłakaną nicość jej oczu,
                dostrzegłby ten niewypowiedziany ból, od którego uciec dało się tylko w ramiona śmierci. Czas wcale ran
                nie
                leczy, pomyślała. Jedynie je zasklepia, pozostawiając za sobą kalekie umysły.</p>
            <p class="paragraph">Skołowana Siryngija stała przed nią przygarbiona wzorem szukającej pocieszenia
                nędzarki.</p>
            <p class="paragraph">- Dlaczego Wężyca odwróciła się ode mnie? – Spytała, starając się powstrzymać płacz.
            </p>
            <p class="paragraph">Arnika odruchem zawodowca rozważała przez moment, czy jej nie pocieszyć. W końcu znała
                się na tym i swoją
                robotę wykonałaby wzorcowo jak na dyplomowaną mistrzynię przystało. Siryngija wyfrunęłaby wtedy ze
                świątynnej głębi, cała w skowronkach i patrząc optymistycznie w przyszłość. Ale kto wówczas ukoiłby tę,
                co
                ukojenie niesie? Kto połatałby jej buty? Szewc przecież w dziurawych chodzi. Arnika nie miała już na tym
                świecie nikogo, kto mógłby być pocieszeniem, którego potrzebowała. Wyjęła więc z podwiązki sztylet i
                wbiła
                go kapłance w szyję, trzymając ją mocno za głowę. Stalowy szpikulec przeszedł przez mięśnie i przebiwszy
                tętnicę, zgrzytnął na kręgosłupie. Siryngija zarzęziła, dławiąc się krwią. Koniec przyjęła ze spokojem,
                nieledwie świadoma, że właśnie na taki zasłużyła. Wciąż poszukujące odpowiedzi pytanie zastygło w jej
                zagubionych oczach. Arnika chciała ją nienawidzić, kiedy razem upadły na kolana, ale to uczucie gdzieś
                przepadło. Choć długo czekała na tę chwilę, nie syciła się nią, gdy wreszcie nadeszła. Nie delektowała
                się,
                jak sobie wcześniej obiecywała. Patrzyła za to pustymi oczami, z których zamiast łez wyciekał apetyt na
                życie.</p>
            <p class="paragraph">Warg przyglądał się przez chwilę skąpanym we krwi kobietom. Śmierć jednej z nich nie
                zrobiła na nim
                wrażenia, choć przyznał w duchu, że kunszt, z jakim została zadana, zasługiwał na uznanie. Nucąc pod
                nosem
                pieśń o Matce, Kochance, odstawił półprzytomną Santolinę na ziemię i nachyliwszy się nad nią, spojrzał
                jej w
                oczy. Amazonka, wciąż nękana silnym bólem, była apatyczna, ledwie rozumiała, co się wokół niej dzieje.
                Dopiero gdy ujrzała martwą Siryngiję w ramionach Arniki, ożywiła się, zlękniona o swój los. Liznar ujął
                ją
                wtedy delikatnie za podbródek i skierował jej twarz na siebie.</p>
            <p class="paragraph">- Pewnie chcesz żyć – mruknął ugodowo, jakby miał w zamiarze coś zaproponować. –
                Wyprowadzisz nas za miasto?
                – Spytał, na co agentka ochoczo przytaknęła głową. – Dobrze, bardzo dobrze – tak się uśmiechnął, że
                amazonce
                zrobiło się od tego słabo. Potem zostawił ją i ruszył ku oprzytomniałemu niewolnikowi. Ten,
                spostrzegłszy,
                kto się doń zbliża, z miejsca wziął się do uciekania, nie zważając na kierunek. Byle jak najdalej od
                hagalmorskiego upiora. Pierwsze metry pokonał w panice, jeszcze na czworakach. Gdy tylko wstał,
                monstrualnie
                silne szarpnięcie powrozu rzuciło nim o skalne podłoże, omal nie wyrywając rąk. – Gdzie ty chcesz
                uciekać,
                Gościmile? – Spytał warg prześmiewczo. Odrzuciwszy sznur, kucnął przy sparaliżowanym strachem i bólem
                człowieku. – Tęskni ci się do amazonek, hm? – Przyjrzał się nieszczęśnikowi jakoś tak łakomie, jakby
                szacował, którędy najłatwiej będzie mu się dobrać do mózgu. Przez usta czy oczy. – Z twojego wyglądu
                wnoszę,
                iż nie traktowały cię zbyt dobrze – skonstatował bez krzty współczucia. Niewolnik wpatrywał się w niego
                przerażonymi oczyma.</p>
            <p class="paragraph">- Ty… Ty… Żyjesz – wydusił w pocie czoła. – Wi… Widziałem, jak umierasz. Je… Jesteś
                dia… D... – wykonał
                gest, który barbarzyńca z westchnieniem politowania uznał za modlitewny.</p>
            <p class="paragraph">- Co wy mu zrobiłyście, dziewczyny? – Skarcił Santolinę. Amazonka przestraszyła się,
                tknięta ciężkim
                barytonem łotra. Lękając się odpowiedzieć, zmilczała. – Wiesz coś o moich przyjaciółkach? – Liznar
                wrócił z
                pytaniem do Gościmiła, odpuściwszy wężowatej lisicy. Niewolnik naraz zląkł się go jeszcze bardziej.</p>
            <p class="paragraph">- A… A co mam wiedzieć? – Wydukał przerażony, że za taką odpowiedź warg pożre mu twarz.
                Natychmiast chciał
                zapewnić, że zdobędzie wszystkie potrzebne informacje, ale barbarzyńca uciszył go, kładąc mu palec na
                roztrzęsionych ustach.</p>
            <p class="paragraph">- Czy ja się dowiem od was czegoś przydatnego? – Spytał samego siebie, przeskakując
                niecnym spojrzeniem z
                Gościmiła na Santolinę. Oboje milczeli, wpatrując się w niego niby w rychłą śmierć, a on nagle poczuł
                się
                znużony ich strachem. Zbliżywszy się więc do agentki, w geście życzliwości jął rozmasowywać jej
                postrzyknięty kark, lecz ta skuliła się pod jego dotykiem. Stojąc z nim za plecami, wyobrażała sobie
                wyłącznie straszliwe rzeczy, które mógł z nią zrobić. – No nie bądź już taka, Santolina – żachnął się
                spolegliwie, szukając zgody. – Przecież nie ugryzłem cię dla żartu. Zaatakowałaś mnie, pamiętasz?
                Musiałem
                się bronić.</p>
            <p class="paragraph">Ugryzłeś? Amazonka sarknęła w duchu. Niemal mi ją pożarłeś, pomyślała, osłaniając przed
                awanturnikiem
                bezwładną rękę.</p>
            <p class="paragraph">- Wsadziłyśmy go do kopalni za szpiegostwo – odważyła się odezwać, spoglądając na
                niewolnika, niepewnie
                gramolącego się z ziemi. – Jest coś, co powinieneś o nim wiedzieć. Zdradzę ci to, jeśli nie będziesz
                mnie
                już krzywdzić i darujesz mi życie – odwróciwszy się do warga, spojrzała w jego niepokojące oczy, a on
                uśmiechnął się do niej cokolwiek przyjaźnie. Patrząc nań zrozumiała, że gdyby tylko chciał, wyciągnąłby
                z
                niej bez targów każdą informację. Dałaby mu wszystko ze strachu. Nie przed śmiercią, tylko sposobem, w
                jaki
                potrafił ją zadać.</p>
            <p class="paragraph">- Zgoda – mruknął, chwycił za pętający Gościmiła powróz, znów nim szarpnął. Tak mocno,
                iż niewolnik po raz
                kolejny prasnął o kamienny grunt jak długi. Warg nucąc pod nosem, przyciągnął do siebie pojękującego
                lękliwie nieszczęśnika. Kiedy złapał go za związane ręce i przyciągnął jeszcze bliżej, ów omal się nie
                porobił z przerażenia. – Czego o tobie nie wiem, hm? – Spytał barbarzyńca filuternie, patrząc groźnie.
            </p>
            <p class="paragraph">- Na przykład tego, że nie nazywa się Gościmił, tylko Hosten Gastgeber i nie jest
                międzymorskim kupcem, lecz
                szpiegiem – Santolina po tym, jak warg dał słowo, że jej nie skrzywdzi, ożywiła się i nabrała pewności
                siebie. Nawet ręka już ją tak bardzo nie bolała. – Zapłaciłyśmy mu, by cię do nas sprowadził –
                przeraziła
                się na nowo, gdy hagalmorczyk nagle przysunął się do niej, świdrując złym spojrzeniem. – To znaczy nie
                ciebie konkretnie – sprostowała i zaraz przeszła do wyjaśnień zatrwożona, iż Liznar na tę rewelację
                gotów
                jest zerwać umowę i zaraz potem rozerwać… Bała się wróżyć, która część jej ciała pierwsza padłaby jego
                ofiarą. – Wprawdzie nie miałeś okazji tego doświadczyć, ale proszę cię, uwierz, że Klitoria to cudowna
                kraina – zamilkła rozproszona bólem rozgryzionego przedramienia. Szybko jednak pozbierała myśli, a to z
                lęku
                przed wargińską niecierpliwością. – Zrozum, że już od niepamiętnych czasów żyjemy w cieniu zagrożenia ze
                strony międzymorskich królestw z cesarstwem Gottlandu na czele. Szukając możliwości obrony,
                zapragnęłyśmy
                stać się czarownicami – spojrzała na Liznara nieufnie, ale też z nadzieją. – Pochodzisz z Hagalmory,
                więc
                tobie nie trzeba tłumaczyć, jak potężne są to kobiety. Wiesz też zapewne, jak bardzo nieskore do
                angażowania
                się w geopolitykę – opuściła wzrok, tuląc rwącą rękę. – Zaczęłyśmy więc od poszukiwań ich kochanków
                przekonane, że dzięki nim możemy osiągnąć nasze strategiczne cele. Niestety, pomimo zakrojonych na
                szeroką
                skalę działań, nie znalazłyśmy nikogo takiego – znów popatrzyła na barbarzyńcę. Tym razem z determinacją
                w
                oczach. – Dlatego postanowiłyśmy stworzyć własnego. Wówczas napatoczył się Gościmił, to znaczy Hosten.
                Kiedy
                jeszcze myślałyśmy, że jest zwyczajnym, lecz ambitnym kupcem, obiecałyśmy my mu dojście do królowej w
                zamian
                za sprowadzenie nam kogoś takiego jak ty. Wychowany w krainie będącej kolebką czarownic byłeś najlepszym
                kandydatem do naszego projektu. Resztę już znasz – Santolinie na koniec głos zadrżał, jakby naraz sobie
                uświadomiła, że wraz z puentą wypowiedzi swój finał ujrzy również jej życie. Warg patrzył na nią,
                przechylając głowę po psiemu, bez mała wietrząc smak pełznącego weń przerażenia. Amazonce od tego
                spojrzenia
                serce podeszło do gardła, gdy nagle Liznar złapał Hostena zwanego Gościmiłem za związane ręce i wstał
                razem
                z nim, przyciągając go sobie do twarzy. Surowe, brodate oblicze północy stanęło oko w oko ze
                spanikowanym,
                skołtunionym obrazem nędzy i rozpaczy.</p>
            <p class="paragraph">- Los wiedźmiego kochanka to tak naprawdę świetna sprawa – zareklamował, nieszczęśnik,
                uznawszy wszelkie
                próby tłumaczenia się za z góry skazane na porażkę. Patrząc śmierci w oczy, doznał nagłego przypływu
                odwagi,
                by nie powiedzieć desperacji. Wzorem Santoliny mówił szybko i z przejęciem. – Wędruje sobie taki po
                świecie,
                o nic się nie martwi i kocha się z najpiękniejszymi kobietami – zapewniał z charyzmą wytrawnego bajarza.
                –
                Pławi się w luksusach…</p>
            <p class="paragraph">- Albo wykrwawia w cierniach zależnie od tego, w czyje łapy wpadnie – wtrącił warg,
                wciąż trzymając go
                majtającego nogami nad ziemią. Zaraz łotr jął rozdzierać pętający szpiega powróz, a napiął się przy tym
                tak,
                że aż mu żyła wyszła na czole. Wpatrzony weń nieszczęśnik zamarł, nie pojmując jego zamiarów. Sznur w
                końcu
                nie wytrzymał. Uwolniony Hosten odpadłszy od Liznara, klapnął tyłkiem o skałę. Hagalmorczyk kucnął przy
                nim
                rozcierającym posiniaczone nadgarstki. – Nie winię cię, panie Gastgeber – oznajmił mu prosto w bladą ze
                strachu twarz. – Tobie również nie mam nic za złe – rozprostowując kości, skierował spojrzenie na tak
                samo
                przestraszoną Santolinę. – Ktoś wprowadził cię w błąd bądź padłaś ofiarą własnej ignorancji – perorował,
                znów kucając, tym razem przy amazonce niby surowy rodzic przy zlęknionym dziecku. – Wiedźmiego kochanka
                nie
                można sobie wyprodukować. Można się nim stać, sypiając z wiedźmami i wydaje mi się, że nie trzeba tutaj
                wykwalifikowanej wiedzy czy sędziwej mądrości, by coś takiego wykoncypować – uśmiechnął się szyderczo, a
                uśmiech ten szybko upadł pod ciężarem morderczej powagi. – Nie wiem, w jaki sposób oblubieniec czarownic
                miałby wam, amazonkom, pomóc w obronie przed zakusami Międzymorza. Coś mi jednak mówi, że ubzdurałyście
                sobie, iż romansując z kimś takim, same stałybyście się wiedźmami – naraz spojrzenie łotra stało się
                alarmujące, bez mała przestrzegające przed czymś okropnym. – Jeśli mam rację, wiedz, że wasze myślenie
                jest
                tyleż naiwne, ileż niebezpieczne. Uzurpowanie sobie praw do prastarego dziedzictwa Hagalmory, może
                sprowadzić na was straszliwe fatum – barbarzyńca westchnął, a jego oblicze złagodniało. – Sama oceń
                prawdziwość moich słów, skoro już stwierdziłaś, że wychowany z wiedźmami w jednej kolebce wiem o nich co
                nieco.</p>
            <p class="paragraph">Słowa Hagalmorczyka wprawdzie nie zburzyły Santolinie świata, niemniej solidnie
                naruszyły jego filary.
                Agentka nie znała nikogo, kto byłby bardziej wiarygodny od warga w kwestii czarownic i ich kochanków.
                Eberhard, Siryngija nawet Cedronella, osławiona znawczyni kultury i obyczaju dalekiej północy, mogła
                dysponować wiedzą najwyżej z drugiej ręki. Znowuż Liznar był dla Santoliny kimś, kto zaczerpnął
                informacji
                prosto ze źródła. Musiał więc wiedzieć najlepiej, jak to jest naprawdę z wiedźmami i tymi ich
                oblubieńcami.
                Zatem chcąc nie chcąc, wężowata lisica przełknęła tyleż bolesną, ileż otrzeźwiającą tyradę
                hagalmorskiego
                awanturnika.</p>
            <p class="paragraph">- Wracam na północ – tenże oświadczył, znów rozprostowując kości, a mięśnie i ścięgna w
                grzybowej poświacie
                kształtowały mu sylwetkę nader wyraźnie, jakby był obdarty ze skóry. – Mam wiele pytań, na które
                odpowiedzi
                znajdę jedynie w domu – zsumował w zamyśleniu.</p>
            <p class="paragraph">- Znam drogę – skołtuniony nędznik zapałał pragnieniem wykupienia wszystkich możliwych
                szans na przeżycie. –
                Przez góry, pustynię i stepy, a potem… – egzaltował się, gdy naraz mina mu sczezła. – Chyba, że masz
                zamiar
                wracać przez morze – spuścił wzrok. – Jeśli zabierzesz mnie ze sobą, pomogę ci odnaleźć twoje
                przyjaciółki –
                obiecał proszalnym tonem, jakby w przekonaniu, iż jego usługi nie mają dla warga żadnej wartości. Ale
                Liznar
                popatrzył na niego szacującym wzrokiem szelmy, rozważając ofertę. Owszem, morska przeprawa znacznie
                skróciłaby mu powrót do domu, niemniej w ten sposób podałby się amazonkom na tacy. Znów mnie schwytają
                lub
                zabiją, pomyślał, marszcząc brwi i zaraz odegnał tę myśl wrogim mruknięciem. Nie miał nic przeciwko
                dobrej
                walce i zuchwałej śmierci, ale pragnął przed tym dowiedzieć się, dla jakiego powodu Dalla z Runą i
                Freirą
                porzuciły go, skazując na niewolę. Chciał się z nimi spotkać jeszcze na tym padole, spojrzeć im w oczy i
                zadać jedno pytanie. Dlaczego? Miał świadomość, że droga do tego celu prowadziła przez imperium
                amazonek,
                które były gotowe zrobić wszystko, by znów go dorwać, choć po prawdzie jeszcze im nie uciekł. Uznał
                zatem
                Hostena za kogoś, kto może okazać się wielce pomocnym w ucieczce. Położywszy mu więc rękę na ramieniu z
                zamiarem przystania na jego propozycję, nagle zbladł, robiąc wielkie oczy. Chciał przemówić, lecz doznał
                szczękościsku. Intensywnie oddychając, mocował się z niewidzialnym przeciwnikiem. Słabość dopadła go
                znienacka i w końcu powaliła na ziemię serią silnych nieprzyjemnych dreszczy. To stało się równie nagle,
                co
                zaskakująco.</p>
            <p class="paragraph">Santolina z Hostenem skakali zdumionymi spojrzeniami po sobie i zdającym się dogorywać
                awanturniku. Nie
                wiedzieli, co robić. Tkwić w bezruchu, uciekać czy dobić upiora?</p>
            <p class="paragraph">Może lepiej ukatrupić tego wychudzonego nędznika, nim jemu do głowy przyjdzie rzecz
                podobna, pomyślała,
                lisica. Mrużąc oczy, spojrzała na niewolnika.</p>
            <p class="paragraph">Pewnie wąż jaki diabła użarł niepostrzeżenie, Hosten rozejrzał się nerwowo. Słaby
                jestem, ale ta kurwa też
                poharatana. Załzawione, złe oczy szpiega utkwiły w amazonce. Ta druga klęczy nad trupem, obejrzał się na
                Arnikę. Pewnikiem obłąkana albo zapaść ma jaką… Tak czy siak, odcięta od rzeczywistości. To jest moja
                szansa.</p>
            <p class="paragraph">Liznar nie wiedział, co się z nim dzieje i choć z mocą próbował, nie potrafił
                przezwyciężyć
                obezwładniających go wstrząsów. Panicznie wciśnięty twarzą w zimną skałę, usiłował ją rozedrzeć. Wzrok
                miał
                przy tym rozbiegany, mimowolnie i z całych sił zaciskał kły, spękane usta broczyły spienioną śliną. W
                głowie
                słyszał trzaski, pisk i chrobotanie. Lęk, który wówczas odczuwał, był nieokreślony i okazał się
                silniejszy
                od niego.</p>
            <p class="paragraph">Zdychaj, upiorze, w duchu bluzgnął, Hosten, chwyciwszy za powróz. Pomogę ci trafić z
                powrotem do piekła,
                owinął ręce sznurem. Gotów dusić, spojrzał porozumiewawczo na Santolinę, bez mała zapraszając ją do
                ukatrupienia roztrzęsionego warga.</p>
            <p class="paragraph">Agentka zawahała się. W chłodnej kalkulacji przeszkadzał zapalny ból przedramienia.
                Amazonka nie potrafiła
                zdecydować. Dobić barbarzyńcę czy go ratować?</p>
            <p class="paragraph">- Nie ważcie się wykorzystać jego słabości – ostrzegła ostrym tonem, nieobecna dotąd,
                świątynia Rozkochy,
                patrząc wężowymi oczami na Santolinę i Hostena. Gad wciąż tkwił w niej głęboko. Usiadłszy przy
                roztrzęsionym
                wargu, zaczęła głaskać go po głowie. W jej spojrzeniu widać było troskę, a w głosie dało się usłyszeć
                smutek. – Zadałyśmy mu tyle cierpienia, że aż dziw, iż jeszcze się trzyma. Niebawem dojdzie do siebie,
                lecz ataki
                nie ustąpią. Choroba będzie go nękać, a nam pozostaje modlić się o niego – Liznar pod świątynnym
                dotykiem
                jął się uspokajać. Wkrótce leżał rozluźniony, oddychając miarowo. Amazonka upewniwszy się, że już mu
                przeszło, wstała od niego, kierując uwagę na skonsternowanych gapiów. – Pomóż synowi Hagalmory wrócić do
                domu – zwróciła się do Gastgebera, lecz ton miała daleki był od proszącego. – Może odnajdzie w nim
                ukojenie.
                Może wtedy nie będziemy cię ścigać za wykradanie naszych tajemnic – szpieg przeszyty jej spojrzeniem
                upuścił
                powróz. Wysuszona na wiór grdyka chodziła mu w dół i górę, żądając śliny, którą mogłaby się zwilżyć.
                Świątynia nie czekając na jego odpowiedź, zbliżyła się do Santoliny. – Wyprowadź ich za miasto i nie rób
                niczego głupiego – do amazonki mówiła pouczająco i z troską. – Myśl sprytnie jak Wężyca, ale też z
                miłością
                wzorem Rozkochy. Wyciągnij lekcję z błędu Siryngii. Kochaj obie Boginie tak samo.</p>
            <p class="paragraph">- Co z Arniką? – Spytała lisica pokornie, jakby już wzięła sobie do serca nauki Bogini
                miłości.</p>
            <p class="paragraph">Świątynia obejrzała się na behawiorystkę, wciąż klęczącą przy zwłokach Siryngii. Nie
                dostrzegła w
                białowłosej iskry potrzebnej do życia. Ze współczuciem w oczach odeszła w mrok. Pozostawiła Santolinę
                bez
                odpowiedzi.</p>
            <p class="paragraph">Wtenczas nędznik pomógł wstać skołowanemu wargowi, chcąc tym u niego zapunktować, lecz
                ten odtrącił go i
                chwiejnym krokiem podszedł do Arniki.</p>
            <p class="paragraph">- Zemściłaś się – podniósł ją z ziemi. – A teraz chodź – pociągnął bezwolną. Mógł ją
                potraktować lepiej, ale
                po ataku wywołanym przez nadal pełzające w nim istoty borykał się z chwilowym brakiem empatii oraz
                daleko
                posuniętą, również przejściową, bezmyślnością. Santolina z jego zachowania wywnioskowała, że czas w
                drogę,
                więc ochoczo skierowała się na skalny most. Im szybciej uwolnię się od tego towarzystwa tym lepiej dla
                mnie,
                uznała w duchu, tuląc do siebie tętniące okropnym bólem przedramię. Warg podążył jej śladem, prowadząc
                apatyczną Arnikę za rękę jak dziecko. Białowłosa pozwalając się ciągnąć, wpatrywała się w pożerającą
                most,
                bezdenną otchłań, kuszona obietnicą ukojenia w śmierci. Wystarczyło skoczyć w bok, a bezbolesna pustka
                pochłonęłaby ją na zawsze. Liznar nie zauważał jej stanu, użerając się z rozbijającym uczuciem
                rozedrgania.
                Niezbyt silne, lecz dotkliwe doznanie rozpraszało go, nie dając spokoju.</p>
            <p class="paragraph">Hosten szedł na końcu, skrycie rozważając możliwości samodzielnej ucieczki. Na razie
                szanse powodzenia miał
                raczej marne. Dreptał zatem potulnie, zamykając korowód osobliwości. Targana skrupułami agentka Wężycy,
                warg
                z atakami lęku, behawiorystka w depresji i on, zdemaskowany szpieg. Cała czwórka opuściwszy most, weszła
                na
                dosyć szeroki występ skalny, a zeń do przesiąkliwego tunelu, którym szło się jak w deszczu. Według
                Gastgebera, pasaż musiał przechodzić pod jaskiniowym jeziorem albo rzeką. Szpieg zwrócił uwagę na
                przenikliwe zimno spadających ze stropu kropel. Również ich posmakował. Były słodkie, to znaczy nie
                słone.
                Ale Liznar miał gdzieś jego spostrzeżenia, nieustannie drążony nieprzyjemnymi dźwiękami. Jak już zdążył
                się
                rozeznać, tylko on je słyszał. By skupić na czymś rozbujany nimi umysł, zagadnął Santolinę, poruszając
                kwestię zdecydowanie ciekawszą, dla niego przynajmniej, od katalogowania podziemnych cieków wodnych.</p>
            <p class="paragraph">- Opowiedz mi o tej kości niezgody tkwiącej między wami a tymi z Międzymorza? –
                Dyskretnie wskazał głową
                kocmołucha o skołtunionych włosach.</p>
            <p class="paragraph">Agentka pierw przestraszyła się łotra, doszukując się w jego zachowaniu wyłącznie
                morderczych intencji. Po
                chwili jednak uległa przybierającemu na sile przekonaniu, że awanturnik po prostu chce pogadać. Z
                podkrążonymi oczami, blady, słaniający się na nogach i z Arniką u boku wyglądał jak ojciec, który,
                śmiertelnie chory, wyciąga z toksycznego mroku pogrążoną w smutku córkę. Mimo mocarnego ciała, sprawiał
                nieodparte wrażenie wycieńczonego. Santolinie zrobiło się go żal, w co nie mogła uwierzyć, rzecz jasna.
                Ona
                i przykrość? Coś tu lisicy ewidentnie nie grało.</p>
            <p class="paragraph">- Międzymorzanom nie w smak jest kobieca emancypacja – podjęła, by głębiej nie wnikać w
                zaskakujące ją
                uczucia, a to z obawy, że jeszcze w nie wsiąknie i już jej tak zostanie.</p>
            <p class="paragraph">- Chyba dominacja – wtrącił się kocmołuch. Słowa amazonki ewidentnie poruszyły w nim
                ducha patriotyzmu.</p>
            <p class="paragraph">- Odezwał się, zwolennik patriarchatu. Brawo – rozzłoszczona Santolina chciała
                podkreślić sarkazm
                klaskaniem, lecz jej ręka sprzeciwiła się temu boleśnie.</p>
            <p class="paragraph">- Może wasz matriarchat lepszy, co? – Rozzuchwalił się, międzymorski szpieg, zupełnie
                zapominając, jak
                niebezpiecznie daleko jest od domu. – Żyjecie bez cnót, pokory i bojaźni Bożej. Uprawiacie sodomię.
                Parzycie
                się do kupy niczym zwierzęta, a prawych mężów macie za niewolników.</p>
            <p class="paragraph">- Co ty wiesz o matriarchacie, mizoginie pomylony? – Uniosła się amazonka, nie zważając
                na rwący ból w
                przedramieniu. – Zmuszacie kobiety do życia w ciemnocie, a sami zażywacie świata. Każecie im chować się
                w
                paskudnych siermięgach i żałosnych czepcach, a tymczasem wy nosicie się elegancko i wygodnie. W łóżku
                traktujecie je jak rozpłodowe jałówki. A z tych, co nie chcą się podporządkować waszym upodobaniom,
                robicie
                kurwy albo zamykacie je w tych waszych ponurych klasztorach.</p>
            <p class="paragraph">Resztę drogi przez deszczowy korytarz warg przeszedł w atmosferze kłótni, która
                skutecznie zagłuszała
                uporczywe piski w jego głowie. Poniekąd uwolniony od nich, nieco się odprężył i z lepszej perspektywy
                spojrzał na nieśmiało rozświetlane trupią poświatą ciemności. Wtedy dopiero zauważył, jak bardzo Arnika
                jest
                przygnębiona.</p>
            <p class="paragraph">- Głowa do góry, dziewczyno – przyciągnął ją do siebie i wziął na ręce niby pannę
                młodą, omal się z nią nie
                przewracając. – Póki serce w piersi bije, póty zapach przygody kusi, hej! Zostaw wszystko i chodź z
                nami.
                Ciekawość każdego dnia wprawi cię w lepszy nastrój. Hm?</p>
            <p class="paragraph">W innych okolicznościach, Arnika roześmiałaby się. Byłaby też odrobinę zażenowana
                nieokrzesanym zachowaniem
                Liznara.</p>
            <p class="paragraph">- To nie twoje przyjaciółki umarły w mroku i samotności – powiedziała ze smutkiem,
                przymykając wypłakane
                oczy. Nie miała w zamiarze licytować się z awanturnikiem o tytuł najtragiczniejszej postaci w tej
                historii.
                Po prostu usiłowała jakoś nie tyle usprawiedliwić, ile wytłumaczyć swoją niezdolność do optymistycznego
                choćby zerknięcia na świat. Bardzo chciała delektować się ciepłem ciała niosącego ją mężczyzny, ale nie
                mogła, ogarnięta duszącym woalem beznadziei. Oddychając płytko, miała wrażenie, że warg wynosi ją z
                pożaru
                przez gryzący dym.</p>
            <p class="paragraph">- Zostawiły mnie – Liznar spochmurniał. Pragnął śmierci tak jak pożąda się pięknej
                kobiety. Myśl o niej
                uskrzydlała mu serce. Wyobrażenie Mory patrzącej nań z podziwem i zainteresowaniem przyprawiało go o
                dreszcz
                podniecenia. Porzucenie natomiast traktował jako absolutne zaprzeczenie cudownej kochanki. Stary wilk,
                który
                nie nadąża za stadem, traci je i pozostaje sam w lesie w oczekiwaniu na żałosny koniec. Niedźwiadek
                opuszczony przez głodującą matkę uczy się samotności, wyrastając na ponurego drapieżnika tylko po to, by
                zginąć w żalu. Odtrącony przez Matkę, Kochankę duch nie znajdzie miejsca pośród przodków i trafi w
                niebyt,
                gdzie padnie ofiarą wiecznej rozpaczy. Porzucenie to deformujący umysł koszmar.</p>
            <p class="paragraph">Liznar uważał, że Arnika powinna się cieszyć. Jej ukochana zginęła, miłując ją i
                obiecując ponowne
                spotkanie. Jednak nie powiedział tego na głos. Szedł w milczeniu, niosąc zduszoną smutkiem amazonkę.
                Rozmyślał o przyjaciółkach, które go… Porzuciły. Mimo iż nie potrafił zrozumieć, dlaczego mu to zrobiły,
                kochał je. Najbardziej ze wszystkiego pragnął żyć wspaniale i umrzeć zuchwale w ich towarzystwie. Potem
                przepijać do nich z wiecznej uczty, gdy one będą bawić się jeszcze na ziemskim padole w jakiejś
                przydrożnej
                karczmie albo odwrotnie. Niech one giną pierwsze, jeśli chcą, a on dalej będzie uwodził Morę,
                dopingowany
                przez nie z zaświatów. Nie miało to dla niego większego znaczenia, byleby zawsze tęsknili za sobą, żądni
                ponownego spotkania. Nie dopuszczał do siebie myśli, że mógłby ich rozdzielić kto inny niż Matka,
                Kochanka i
                na dłużej niż życie, które przecież jest jedynie chwilą. Nie potrafił i nie chciał wyobrażać sobie
                istnienia
                bez swoich miłości. Na ziemskim padole, na wiecznej uczcie czy nawet w niebycie pełnym obłąkanych
                duchów…
                Nieważne, gdzie byleby z nimi. Dalla! Krzyczał w duchu. Runa! Freira! Usłyszcie mnie! Choćbyście nie
                chciały
                mnie znać! Choćbyście mnie nienawidziły, ja was nie opuszczę! Słyszycie!? Nie porzucę! Mogę złapać się z
                wełetem za bary, mogę stanąć w ogniu draka, ale nie potrafię spojrzeć w oczy światu bez was! Nie umiem
                walczyć z samotnością! Gdzie jesteście!? Dlaczego mnie opuściłyście!? Moje przyjaciółki! Moje ukochane…
            </p>
            <p class="paragraph">Arnika spojrzała na Liznara, akurat gdy przechodził z nią tuż obok świetlistego grzyba.
                Policzki widziała u
                niego mokre, nie tylko od padającego w podziemiach deszczu. Serce barbarzyńcy przebijało się do niej
                przez
                tors. W jego niespokojnym rytmie wyczuwała niepewność. Warg mierzył się z samotnością, w której przyszło
                mu
                walczyć z samym sobą. Wiele razy w pojedynkę zmagał się z niewyobrażalnie ciężkimi wyzwaniami, ale
                dopiero
                uciekając deszczową jaskinią, po raz pierwszy poczuł, że jest sam. Bez przyjaciół i przynależności,
                oderwany
                od przekonań i wartości, porzucony i zapomniany szedł w nieznane. Oswajał się z nowym uczuciem. Bał się.
                Próbował zdusić w sobie albo chociaż ukryć przeżywane emocje, lecz one wszystkie wychodziły z niego i
                dotykały Arnikę głęboko. Białowłosa posmutniała jeszcze bardziej. On nie jest dla mnie, pomyślała,
                wsłuchując się w bicie nieokiełznanego serca. Nie chcę żyć w samotności i tęsknocie, rozpaczała w ciszy.
                Nie
                chcę umierać w zapomnieniu. Błagała Dolę, by nie przędła jej takiego losu, gdy naraz przypomniała sobie,
                że
                to przecież ona dostarcza Bogini przędzę. To ona decyduje, co zostanie utkane. W oczach białowłosej
                amazonki
                błysnęła determinacja. Zrobię to przy nim, postanowiła. Przy kochanku śmierci zrobię to tak, bym została
                zapamiętana, obiecała sobie, wpatrując się w krople wody uczepione brody Liznara. Skąpany w nich blask
                słońca zajrzał w lustro jej oczu, lecz nie odnalazł w nich uśmiechu, choć zwykle napawał radością. Warg
                również nie przywitał go z entuzjazmem. Międzymorski szpieg też się nim nie cieszył, zachowując czujność
                i
                tylko wężowata lisica westchnęła z ulgą na jego widok.</p>
            <p class="paragraph">Cała czwórka zmierzała ku szczelinie, przez którą do jaskini przeciskało się światło
                dnia. Wkrótce wszyscy
                poczuli bryzę i od razu wzięli głębszy oddech. Mrużąc oczy, wyszli na otwartą przestrzeń.
                Przed uciekinierami rozciągało się morze zmieszane z niebem na odległym horyzoncie. Spienione fale
                uderzały
                w ścianę klifu daleko poniżej skalnego występu, na którym stali. Porywisty wiatr mocnymi podmuchami
                chłostał
                ich posępne twarze.</p>
            <p class="paragraph">- Ta ścieżka zaprowadzi was na szczyt klifu – Santolina wskazała wąską półkę skalną. –
                Stamtąd kierujcie się
                na północ przez Harcucze Skały, a potem przez Wełecie Tarasy. Nie zbliżajcie się zanadto do szczytów i
                nie
                nocujcie w…</p>
            <p class="paragraph">- Znam ten masyw – Gastgeber przerwał lisicy opryskliwie, wciąż na nią cięty po ostrej
                wymianie argumentów.
                – Wiem, na co trzeba uważać.</p>
            <p class="paragraph">- Unikajcie szlaków – amazonka nie dała się mu uciszyć, mając go za szowinistycznego
                nikczemnika. –
                Jesteście poszukiwani. Patrole będą was wypatrywać na przełęczach i płaskowyżach. Bądźcie ostrożni, a
                może
                zdołacie wydostać się z naszych ziem. – Warg oparł się o skałę i nachylił nad nią wzorem skorego do
                flirtu
                amanta, odstawiwszy Arnikę na ziemię. – Czy mogę już iść? – Spytała nieśmiało, zerkając spod czarnych
                rzęs
                na rosłego barbarzyńcę.</p>
            <p class="paragraph">- Naprawdę musicie mnie ścigać? – Liznar tonem głosu i wyrazem twarzy zdradzał chęć
                pojednania. – Nie chcę
                was zabijać. Zbyt wiele nas łączy.</p>
            <p class="paragraph">- Nie ja o tym decyduję – odparła lisica, ale miękko niby z rozrzewnieniem. – Poza tym,
                jaką mamy gwarancję,
                że nie wrócisz tu ze swoją rodziną, by się na nas mścić? – Amazonka spojrzała na warga badawczo,
                doszukując
                się odpowiedzi w jego uśmiechu. W ciemnych oczach Klitorianki dało się zauważyć coś jeszcze. Dyskretne
                mgnienie nieśmiałej nadziei na ponowne spotkanie.</p>
            <p class="paragraph">- Jak ręka? – Brodatemu łowcy przygód naraz zrobiło się głupio, wręcz żal, że tak
                dotkliwie zranił
                Santolinę. Kiedy zaatakowała go sztyletem, miał nad nią absolutną przewagę. Mógł więc zareagować
                zdecydowanie łagodniej. Nim amazonka otrząsnęła się z zaskoczenia jego pytaniem, oddalił się od niej,
                zdziwiony drążącym go poczuciem winy. Okrucieństwo jest orężem córek i synów Hagalmory, upomniał się w
                duchu, spoglądając w morze. – Idź już – surowo nakazał dziewczynie, zwrócony doń plecami. Co się ze mną
                dzieje? Próbując zrozumieć samego siebie, wpatrywał się pytająco w morską dal. Poniekąd doszukiwał się
                tam
                wskazówki. Może to przez te paskudy, które drążą mi ciało i umysł? – Co tu jeszcze robisz? – Ponaglił
                zapatrzoną weń lisicę. Santolina chciała coś mu odpowiedzieć, ale się zlękła. Groźna opryskliwość łotra
                wepchnęła ją z poworotem w skalną szczelinę. Przystanąwszy w progu szerokiego pęknięcia, amazonka
                spojrzała
                na warga raz jeszcze. Usiłowała się przemóc i odezwać. Jak do tego doszło, że się w nim zakochałam? Jak
                to
                możliwe? Dlaczego poczułam to teraz i dlaczego w ogóle? Skrzywdził mnie przecież, niemal odgryzł rękę,
                więc,
                na miłość Rozkochy, co mi odbiło? Dlaczego tak bardzo nie chcę się z nim rozstawać? Te pytania dręczyły
                ją,
                pozostawione bez odpowiedzi.</p>
            <p class="paragraph">Barbarzyńca patrzył posępnie na morski horyzont, stojąc nad przepaścią niczym surowy
                sztandar północy.
                Amazonka wlepiała w niego skąpane w nadziei oczy, uparcie tkwiąc na skraju ciemności. Najwyraźniej nie
                masz
                zamiaru znosić więcej mego towarzystwa, pożegnała się z nim w myślach i bez słowa przepadła w czarnej
                szczelinie. Odchodząc w mrok, policzki miała mokre nie tylko od padającego w podziemiach deszczu.</p>
            <p class="paragraph">- Liznarze – skołtuniony kocmołuch trącił zasępionego łotra. – Niby nie moja sprawa,
                ale... – skonsternowany
                zawiesił głos, wskazując palcem na stojącą przy krawędzi skalnego występu Arnikę. Białowłosa amazonka
                patrzyła na fale rozbijające się o skały daleko w dole. Przed oczami przepływały jej wspomnienia.
                Najpierw
                widziała Diaskię błagającą w sadzawce o życie. Bezbronną niewinną i zrozpaczoną. Potem zobaczyła
                Tunbergię
                na tle wschodzącego słońca. Piękną silną i kochaną. Dlaczego zostałam sama? Dlaczego mnie zostawiłyście,
                dziewczyny? Dlaczego umarłyście? Dlaczego zabrałyście ze sobą cały mój świat? Te pytania, głodne
                odpowiedzi,
                rozdzierały krwawiące nad przepaścią serce.</p>
            <p class="paragraph">- Arnika! – Łotr zbliżał się powoli do stojącej na krawędzi behawiorystki. – Co ci
                chodzi po głowie,
                dziewczyno? – Spytał podejrzliwie, na co białowłosa odwróciła się do niego i smutno uśmiechnęła.</p>
            <p class="paragraph">- Ruszaj w drogę, wargu – mówiła przez łzy. Jej głos był ciężki od żalu, a mimo to
                wzlatywał na skrzydłach
                nadziei. – Odszukaj swe ukochane, obejmij je mocno i już ich nie wypuszczaj. Niech świat się skończy,
                jeśli
                musi, ale wy pozostańcie w wiecznym splocie miłości. Niech Rozkocha ma was w opiece.</p>
            <p class="paragraph">- Arnika, chodź tutaj – Liznar ostrożnie wyciągnął rękę.</p>
            <p class="paragraph">- Pamiętaj mnie, awanturniku.</p>
            <p class="paragraph">Pożegnany nostalgicznym uśmiechem rzucił się ku krawędzi, choć wiedział, że jest zbyt
                daleko i nie zdoła
                ocalić zrozpaczonej amazonki przed otchłanią zapomnienia.</p>
            <p class="paragraph">Hosten nie mógł sobie wymarzyć lepszej sposobności na uwolnienie się od hagalmorskiego
                upiora. Gnany
                szaleństwem i odwagą popędził ku niemu z zamiarem staranowania go, by ten spadł w przepaść razem z
                Klitorianką. Z całych sił natarł na niego barkiem, jakby wyważał drzwi. Pchnięty Liznar leciał z
                krawędzi
                śladem Arniki, bez najmniejszych szans na odratowanie się. Szpieg widział to dokładnie. Dlaczego więc
                wyszło
                z goła inaczej, niż zamierzał? Gdyby ktoś wtedy stał z boku, przyglądając się temu zajściu z lepszej
                perspektywy, być może byłby w stanie odpowiedzieć na to pytanie. Zdumiony kocmołuch majtał nogami nad
                przepaścią. Dusił się w stalowym uścisku barbarzyńcy, który zamiast leżeć roztrzaskany u stóp urwiska,
                stał
                pewnie na jego skraju. Szpieg patrząc z przerażeniem w niespokojne oczy syna Hagalmory, desperacko
                szukał
                czegoś, co mogłoby mu dać choćby cień szansy na przeżycie.</p>
            <p class="paragraph">- Ja… Jak ty to zrobiłeś? – Wyrzęził, głupio licząc, że połechtany podziwem łotr nie
                zabije go. Potem
                spróbował kłamstwa. – Chciałem pomóc – stękał, dusząc się w coraz mocniejszym uścisku. – Rzuciłem się
                dziewczynie na ratunek, jak ty. Trąciłem cię zupełnie niechcący. Gapa ze mnie, wybacz – miażdżące mu
                gardło
                palce nagle zaczęły się rozluźniać, co paradoksalnie oznaczało dla niego pewną śmierć. – Dobra,
                przyznaję!
                Chciałem cię zepchnąć w tą przeklętą przepaść! – Wykrzyczał desperacko. – Zabijesz mnie! To jest pewne!
                Teraz albo jutro, a być może za kilka dni, kto cię tam wie. Musiałem działać! – Darł się z coraz
                większym
                przerażeniem, obłapiając rozluźniające się przedramię Liznara. – Człowieku, zrobiłbyś to samo na moim
                miejscu! – Odruchowo zerknął w dół i wrzasnął, mocząc nogawkę. Daleko pod nim, spienione fale z hukiem
                rozbijały się wściekle o ostre skały, wywołując w jego sercu eksplozję trwogi. – No zlitujże się, na
                miłość
                Boską! – Spanikował, absolutnie pewien, że to już jest koniec, gdy nagle warg cisnął nim gdzieś za
                siebie
                niby brudną szmatą. Zaraz też łotr upadł na kolana, wstrząśnięty dojmującym dreszczem. Potwornie silny
                niepokój rozbijał mu umysł i mieszał wnętrzności. Walcząc ze słabością, awanturnik grzązł w wrażeniu, iż
                jego rozedrgane mięśnie odchodzą od zdających się pękać kości. Klęcząc, oddychał ciężko i nierówno. Z
                całych
                sił gniótł kamienie, kalecząc dłonie na ich ostrych krawędziach. Sprawiając sobie ból, próbował zdusić w
                zarodku ogarniającą go niemoc.</p>
            <p class="paragraph">Hosten wtenczas odczołgał się pod skałę, gdzie postękując ze strachu, lgnął do wąskiej
                szczeliny. Z
                krwawiącym czołem usiłował się weń schować. Po kilku nieudanych próbach zastygł w bezruchu niby zaklęty
                w
                kamień. Krew z rozbitej głowy zalewała mu oczy, ale bał się mrugnąć. Lęk paraliżował go tak samo jak
                wtedy,
                gdy Freira okrutnie zwyciężyła dokerów na kupieckim statku.</p>
            <p class="paragraph">- To nie ludzie są, jeno demony w ludzkich ciałach zaklęte – wyszeptał drżącymi ustami,
                wciskając się
                plecami w mokrą ścianę klifu.</p>
        </div>
    </main>
</body>

</html>