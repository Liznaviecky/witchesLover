<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>FuriaMora</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">FuriaMora</h1>
        <h2>
            <a class="header__link" href="https://www.youtube.com/watch?v=4dS3fzJoAQM" target="_blank"
                rel="noreferrer noopener">
                Dobrze się czyta przy The Vault of Ambience - Graveyard Chapel<span class="header__span">(otworzy
                    się w nowej zakładce)</span></a>
        </h2>
    </header>

    <main>
        <div class="note">
            Łopatkę kościotrupa zetrzyj na proszek, najlepiej do miseczki. Ciężka to i mozolna
            robota, więc dobrze mieć na podorędziu usłużnego golema czy inszego ożywieńca.
            Zbierz do worka cztery garści wilgotnej cmentarnej ziemi. Z nagrobka zerwij
            świeży bluszcz, a paproć weź taką, co przy kaplicy rośnie. Gnijące mięso odejmij
            choremu na gangrenę albo trupowi ze świeżego grobu. Paproć, bluszcz i czaszkę
            ludzką gotuj na wolnym ogniu całą noc. Wtenczas wymieszaj porządnie kościany
            proszek z garścią ziemi. Pół kilo gnijącego mięsa siekaj i na bieżąco zasypuj ziemią z
            cmentarza, aż powstanie kleista papka. Do takiej ostrożnie wsypuj wcześniej przygotowaną
            mieszankę i urabiaj. Gdy już uzyskasz konsystencję podobną chlebowemu ciastu, umieść to
            w rondlu. Nie gotuj, ale podlewaj wywarem z czaszki i ostrożnie rozrabiaj do uzyskania
            kleistej mazi. Sekutnicy, co ją w demona obrócisz, upuść krwi do tygla. Miej baczenie,
            by jej nie wykrwawić. Cmentarna baba to żywa istota, więc sekutnica nie może umrzeć.
            Połowę upuszczonej krwi dodaj do mazi, nie mieszaj, niech się sama przegryzie. Całość odstaw
            do grobowca albo nakrytą w rondlu zakop w grobie. Niech pooddycha.
        </div>
        <p class="comment">Fragment przepisu na cmentarną babę, żarłocznego demona, szczególnie gustującego w
            niemowlęcym mięsie.
            Wiedza szeptana szkoły sabatu Czarciej Stodoły.</p>
        <div class="textBlock">
            <p class="paragraph">Trupimi Gajami zwano północno-wschodnie rubieże cesarstwa Gottlandu. Pośród uprawnych
                pól i leśnych kęp,
                tradycyjnie zamglonych z rana i wieczora, względnie spokojnie żyli sobie ludzie żarliwie pobożni i
                sumiennie
                pracowici. W ich obwarowanym palisadą miasteczku, co się Wachtor zwało, nie było miejsca dla obiboków
                czy
                innych wolnomyślicieli. Spomiędzy ukwieconych domostw krytych gontem tudzież dachówką wyrastał murowany
                kościółek. Jego dzwonnicę wieńczył znak ciernia. Nie bez kozery jednak ten cokolwiek malowniczy region
                Międzymorza nosił tak upiorne miano. Trupie Gaje bowiem od dawien dawna były ziemiami spornymi. Odkąd w
                wichrach czarnego deszczu, po jednej stronie kontynentu rozpadło się na mniejsze państewka wielkie
                królestwo
                Czartoboru, po drugiej zaś wyrosło potężne Cesarstwo Gottlandu. Od tamtego momentu właśnie, jedni z
                drugimi
                wadzili się o urokliwe pozostałości przetrzebionej puszczy. Właściwie to powadzili się oni raz, ale za
                to
                konkretnie. Jeszcze kiedy knieja w tym regionie miała coś do powiedzenia, cesarskie wojska starły się
                krwawo
                z siłami Marzanii, niewielkiego królestwa powstałego w wyniku rozpadu czartoborskiego imperium. Gottland
                wprawdzie wygrał tę bitwę, lecz przegrana strona pozostała daleka od uznania tegoż zwycięstwa za
                przesądzające o rezultacie wojny, a nieprzebyta puszcza stanęła w roli tymczasowego rozjemcy. I tak oto
                rozejm, wynikły z naturalnej bariery oraz braku wystarczającego przekonania do dalszych walk, trwał w
                najlepsze. Kości poległych zaś spoczęły w rozlicznych gajach, nazwanych później trupimi.</p>
            <p class="paragraph">Dekady mijały, a okoliczna ludność zasilała zmarłymi od choroby czy starości ukryte w
                kępach drzew
                cmentarze, aż któregoś razu, w jednym z gajów, coś się leśne mogiły zbiesiły. Pleban tamtego dnia
                porzuciwszy obrzęd pochówku, uciekał na złamanie karku, a za nim żałobnicy i reszta ocalałych z nagłego
                ataku piekielnej swołoczy. Kilka dni później, z innego cmentarza przybiegła wprost do miasteczka jego
                blada
                ze strachu mieszkanka. Nie zważając na powagę mszy, wpadła do kościółka. Przerywając nabożeństwo, w
                histerycznym lamencie relacjonowała.</p>
            <p class="paragraph">- Cmentarna baba, obleczona kośćmi starucha, dzieciuka mie z rąk wyrwała i z takim
                wniebogłosy płaczącym ku
                kaplicy czmychnęła. Tam, ze szczętem przepadła! Ratujcie, ludzie!</p>
            <p class="paragraph">Wściekły tłum zrazu przeszedł się przez gaje, zbrojny w cepy, widły, pochodnie i
                wszelkie inne narzędzia, w
                porywie gniewu uznane za zdatne do trzebienia plugastwa. Natomiast roztropny proboszcz posłał gońca do
                odległego miasta Herzdornu. Sam zaś udał się na kobyle do pobliskiego warownego klasztoru, co był
                wciśnięty
                głęboko w puszczę oddzielającą Marzanię od Gottlandu. Wkrótce inkwizytorzy w asyście cierniowych braci
                przeczesali Trupie Gaje, włącznie z leżącą pośród nich mieściną. Po wszystkim, herzdornski biskup czytał
                w
                raporcie o demonach wywleczonych z cmentarzy i ubitych na miejscu. Jednak przy stratach na tyle
                poważnych,
                że należałoby rozważyć wypalenie do gołej ziemi wszystkich ukrytych w gajach cmentarzysk. Miejscowe
                pospólstwo wyraziło stanowczy temu sprzeciw. Wszak były to miejsca spoczynku heroicznie poległych za
                wiarę.
                Notable regionu również oponowali, choć niespecjalnie cnotliwi w pobożności byli. Koniec końców,
                hierarcha
                za złoty środek uznał ponowne poświęcenie wszystkich cmentarzy, a przy okazji całej okolicy, co wiązało
                się
                z licznymi procesjami i pielgrzymkami. Takie rozsławienie Trupich Gajów szczególnie spodobało się
                wachtorskiemu karczmarzowi, zresztą nie tylko jemu, gdyż i oberżysta ze Smętkowych Rozstajów przestał
                narzekać na brak przyjezdnych. Również plebanowi coś skapnęło z tego ożywienia lokalnych interesów i to
                niemało. Datki od, co majętniejszych, pielgrzymów były należycie szczodre. Wszystko więc zdawało się
                zmierzać ku lepszemu gdy, masz ci los, znów zaczęli ginąć ludzie. A to pielgrzyma znaleziono przy drodze
                ukatrupionego, ani chybi, przez monstrum piekielne, a to się ktoś bez wyraźnego powodu na gałęzi
                powiesił.
                Ponadto krowy przestały mleko dawać, by zaraz zacząć zdychać. Zboże zaś w spichlerzach pogniło, a, jakby
                tego było mało, całe miasteczko oblazły szczury. Przez to wszystko, bracia cierniowi jeszcze raz
                przywdziali
                kolczugi, chwycili za miecze i wyjechali na gościniec. Tym razem nie znaleźli w cmentarnych gajach
                niczego,
                ani nikogo wystarczająco podejrzanego, by można go było posądzić o te wszystkie nieszczęścia. Znowuż
                inkwizytorzy skoncentrowali się na mieszkańcach Wachtoru. W skórzanych płaszczach z wysokimi kołnierzami
                oraz kapeluszach z szerokimi rondami, najpierw zakręcili się wokół córki sukiennika. Ot, wydała się im
                nazbyt ładna i frywolna jak na bogobojną dziewkę. Długo ją męczyli pytaniami, na które nie było prostej
                odpowiedzi. W końcu dali dziewczynie spokój, co ta zawdzięczała wstawiennictwu miejscowego proboszcza.
                Prawdę mówiąc, ów nie kwapił się stawać w obronie dziewoi. Biernym pozostać mu jednak nie wypadało,
                skoro
                ojciec przesłuchiwanej swego czasu ufundował kapliczkę przy Smętkowych Rozstajach a hojnie łożył na
                kościół.
                Pleban nie mógł więc postąpić inaczej, inkwizytorzy zaś węszyli dalej, czując wiedźmę nosem. Po kilku
                dniach, dorwali miejscową ladacznicę, co się na czas ich śledztwa w warzelni piwa schroniła. Wprawdzie
                niczego szczególnego, poza nierządem, przypisać jej nie mogli, ale, w przypływie frustracji, i tak
                wzięli ją
                na męki. Tym bardziej, że za nią nie wstawił się choćby pies z kulawą nogą. Owszem, jeden z parobków coś
                tam
                burknął pod nosem bez przekonania, że się nie godzi przechodkę tak męczyć. Zrazu wtedy w pysk za
                bezczelność
                wziął, a potem postawiono go przed wyborem. Pójdzie precz albo pod sąd. Posługacz nie w ciemię był bity,
                tylko w gębę, więc wybrał rozsądnie. Wtenczas torturowana przez samych mistrzów dziedziny ladacznica,
                szybko
                przyznała się do uprawiania czarów, choć po prawdzie zielonego pojęcia nie miała, o czym plecie. Do tego
                wyznała, a właściwie dała sobie wmówić, że miała wspólniczki. Wówczas nastąpiło to, co inkwizytorzy
                lubili
                najbardziej. W działaniach dopingowała im gawiedź, umęczona klątwami oraz demonami, tudzież umiejętnie
                podburzona, to i spragniona rychłego zażegnania niebezpieczeństwa. Gwoli rozjuszonego pospólstwa,
                okrzyknięta czarownicą ladacznica wykrwawiała się w cierniach, gdy pod inkwizycyjny sąd zaciągnięte
                zostały
                jej, rzekome, pomocniczki. Pierwsza, znachorka, co pod jednym z gajów w lepiance mieszkała. Rwana
                rozżarzonymi obcęgami szybko przyznała się do wszystkiego, to jest do rzeczy, o których w czas
                przesłuchania
                pierwsze słyszała. Natomiast żonie grabarza wystarczyło pokazać narzędzia tortur, by natychmiast zrobiła
                z
                siebie diablą zbrodniarkę, wedle życzenia instygatorów, ma się rozumieć. Koniec końców, również śliczna
                córka sukiennika, co się jej za pierwszym razem upiekło, nie przetrwała polowania na czarownice. Na nic
                się
                wóczas zdały interwencje ojca, błagania matki czy naciski proboszcza. Podjudzonego przez inkwizytorów
                tłumu,
                z nimi samymi na czele, nie dało się zatrzymać, ni ubłagać. Przez to cztery kobiety, skazane za rzucanie
                klątw i wyciąganie demonów z ziemi, spętano krwiożerczymi pnączami. Po dwóch dniach zadanego im
                cierpienia,
                spalono je na węgiel ku uciesze gawiedzi. Po spektaklu, na mieszkańców Wachtoru wreszcie spłynął spokój,
                a
                instygatorzy opuścili miasteczko w poczuciu dobrze spełnionego obowiązku. Wszyscy pokornie uwierzyli, że
                zło
                zostało wykorzenione z Trupich Gajów. Jedynie ojciec z matką zamęczonej dziewczyny nie dali wiary
                pomówieniom, jakoby ich kochana Klotyldzia była czarownicą.</p>
            <p class="paragraph">Po kilku tygodniach, wciąż przygnębiony sukiennik, wrócił z kupieckiej wojaży tylko po
                to, by się
                dowiedzieć, że droga mu małżonka, złączona z nim w żalu po stracie jedynej córki, przepadła. Wcześniej
                jednak, z rozpaczy albo dla innego powodu, wdała się w romans z wędrownym parobkiem.</p>
            <p class="paragraph">- Łajza i łotr to był wszeteczny, nie zaś poczciwy czy choćby tępy parobek – opowiadał
                ojcu przy pustym
                stole, najstarszy z jego synów. – Trawiącej matulę zgryzoty żem nie zoczył – obwiniał się, załamując
                sękate
                od ciężkiej pracy ręce. – Kiedy wyście, tatko, na handel pojechali, zrazu się jej gorzej na duchu
                zrobiło i
                nic tylko przesiadywała w pokoju Klotyldzi przy oknie, skąd widok jest na rynek, gdzie… – reszta słów
                ugrzęzła w ściśniętym gardle młodego mężczyzny.</p>
            <p class="paragraph">- …Klotyldzię naszą od grzechu śmiertelnego zbawiono – dokończył ojciec za syna, a głos
                miał zachrypnięty od
                kurzu gościńca i żałości serca.</p>
            <p class="paragraph">- Tatko – podjął młodzieniec niepewnie, usiłując podnieść spojrzenie ze spękanego stołu
                na styranego ojca. –
                Mnie też żal straszliwy po Klotyldzi dręczy, lecz jeśli ona po prawdzie…</p>
            <p class="paragraph">- Jej już nie pomożemy – uciął rzemieślnik sucho. – Mów o matce i tym okurwieńcu, co ją
                zbałamucił – nakazał
                gniewnie, na co młodzian odchrząknął z wyraźnym zakłopotaniem.</p>
            <p class="paragraph">- W głowie mi się nie mieści, co żem uwidział, tatko – mówił pokornie, jakby to on
                czemuś zawinił i pragnął
                się usprawiedliwić. – Przez przypadek zupełny matulę naszedłem na poddaszu przędzalni, gdzie się
                oddawali
                onemu parobczakowi plugawemu, co go do roboty przy składzie najęli. Pierw zdumienie mnie zdjęło, ale
                zaraz
                gniewem się uniosłem, a matula wtedy… – młodzian wbił sękate łapy w stół, bez mała usiłując przebić się
                przez nierówny blat. Twarz płonęła mu ze wstydu. Ojciec jego poruszył się na krześle niespokojnie.</p>
            <p class="paragraph">- Mówże – ponaglił we wzbierającej złości.</p>
            <p class="paragraph">- Tatko, ja tu o matuli gadam – wzbraniał się chłopak. – Nie godzi się…</p>
            <p class="paragraph">- Nie ty się na poddaszu hańbiłeś – przerwał mu sukiennik, hamując się w przypływie
                srogości, którą
                postanowił zachować wyłącznie dla żony. – Mówże zatem wprost i bez ogródek, co zaszło.</p>
            <p class="paragraph">Po młodym mężczyźnie znać było, że jeszcze w tych sprawach nieobyty, choć to i owo
                widział, podglądając przy
                pracy miejscową ladacznicę. A to przed tym, jak ta w cierniach spłonęła, wrzeszcząc a przeklinając po
                równo
                kościelnych oprawców oraz jazgoczącą jej na pohybel ciżbę. Jednak takiego spektaklu, co mu
                zaprezentowała
                rodzona matka, nigdy nie oglądał.</p>
            <p class="paragraph">- Będziemy tu do rana siedzieć czy zaczniesz wreszcie gadać? – Sukiennik naparł
                wyczekującym spojrzeniem na
                zmieszanego syna. Młodzieniec pod presją potarł spocony kark i biorąc się ze wstydem za bary, jął
                opowiadać.</p>
            <p class="paragraph">- Tatko, powiem wam to tak, jak żem to obaczył i pojął, a zważcie, że przejaskrawić
                mogę, bom stropiony
                reakcją matuli był, przeto…</p>
            <p class="paragraph">- Gerwazy! – Rzemieślnik zapiekł się wściekle, jakby łyknął śliwowicy. – Otrząśnijże
                się ty z tej
                młodzieńczej wstydliwości i gadajże ze mną jak mężczyzna z mężczyzną, boś już jest po temu wiekiem.</p>
            <p class="paragraph">- Tatko, kiedy ja nie w młodzieńczym, jeno w synowskim poważaniu jestem dla…</p>
            <p class="paragraph">- Gerwazy! – Ojciec poderwał się z krzesła. – Na miłość boską mów, coś na poddaszu
                przędzalni widział!</p>
            <p class="paragraph">- Chędożyli się matula z parobczakiem niby zwierzęta jakowe najdziksze! – Wypalił
                przyparty do muru
                młodzian, żegnając się znakiem ciernia. – Ona na brzuchu leżała i sobie onego głowę do karku przyginała,
                co
                by ją tam pieścił. On zaś, wszetecznik plugawy, usadowiwszy się na matulej rzyci, młócił ją z taką
                zawziętością, że ciężko mnie osądzić było, azali jęki a stękania głośniejsze od klaskania były.</p>
            <p class="paragraph">Ojciec, słuchając syna, zacisnął pięść, by powstrzymać drżenie ręki. Krew go zalała tak
                gorąca,
                że dyszeć począł zaciekle niczym zmachany milowym biegiem goniec.</p>
            <p class="paragraph">- Tuszę, żeś dobrze zapamiętał mordę tegoż okurwieńca – wycedził przez zęby. Gerwazy na
                to struchlał.
                Czerwone od konfuzji uszy, chciałoby się powiedzieć, oklapły mu niby przelęknionemu psu.</p>
            <p class="paragraph">- Wybaczcie, tatko – bełkotał pod nosem w nagłym pragnieniu zapadnięcia się pod ziemię.
                – Pod twą
                nieobecność, do Herzdornu z suknami na targ żem pojechał. Braci i parobków naszych pozbierałem, co by na
                tragarzach przyoszczędzić. Przeto matula sami w domu zostali i tedy nadarzył się im ten plugawiec
                obmierzły.
                Ino ja jeden żem go po powrocie zoczył, alem przyjrzeć się mu nie zdołał, bo mnie matula precz iść
                kazali,
                bom ich właśnie tedy na poddaszu naszedł. Zrazu bez śladu przepadli z onych kochankiem, znaczy
                plugawcem.
                Musi matula w diablim opętaniu byli albo demonicznym amoku jakowymś, skoro przede mną wstydu nie mieli,
                a ze
                wszetecznikiem na dalsze harce poszli i dotąd nie wrócili – Gerwazy znów się przeżegnał, zawzięcie
                wpatrzony
                w spękany stół niby w wyrocznię gotową wskazać miejsce pobytu matki. Ojciec w gniewie chciał go zelżyć
                za
                indolencję, ale powstrzymał się i tylko westchnął ciężko. Niemłody już był, to i dobrze z życiem
                obeznany.
                Niejeden gościniec przemierzył, niejedno widział. Znał więc konduitę obcego, co mu tak obscenicznie
                zhańbił
                żonę.</p>
            <p class="paragraph">- Pobudź no braci i parobków – nakazał tonem nieznoszącym sprzeciwu. – Czart matkę wam
                porwał. Mus nam ją
                ratować – jego słowa wespół z surowością oblicza przeraziły młodego mężczyznę. Chłopak chciał coś
                odpowiedzieć, lecz strach zdusił go mocno, pozwalając jedynie na nieme rozdziawienie gęby. Ojciec na
                widok
                synowskiego stuporu znów się zapieklił. – Co się tak na mnie gapisz, jakbym ci to ja owym czartem był? –
                Poderwał się z krzesła i dopadłszy przygaszonego kominka, zdjął z wieszaka pordzewiały morgensztern.
                Oręż,
                którym jego świętej pamięci pradziad obracał w bitwie pod Trupimi Gajami, a który dotąd dobrze służył za
                pogrzebacz. – Braci i parobków pobudź, mówię – rozkazał sukiennik surowo, ważąc w ręku leciwą broń.</p>
            <p class="paragraph">- Tatko… – zająknął się, Gerwazy, patrząc z trwogą na ojca stojącego w zadzierzystym
                rozkroku i uzbrojonego
                w kolczastą kulę zatkniętą na żelaznym pręcie. – Jeśli jest, jak mówicie, do Płomiennego Oficjum trza
                nam
                popędzić albo w cierniowym zakonie pomocy szukać. Toż to my za słabi jesteśmy na siły nieczyste –
                młodzieniec przeżegnał się po raz trzeci, bardziej drażniąc ojca.</p>
            <p class="paragraph">- Już ci oni nam raz pomogli – ów warknął, postępując krok ku synowi. Wyszło mu to
                jakoś tak wrogo, czym
                przestraszył chłopaka, przez co ten o mało krzesła nie wywalił i nie poleciał przezeń na podłogę.</p>
            <p class="paragraph">- Może chociaż plebana ze sobą weźmiemy – tenże zaproponował błagalnie w przypływie
                desperacji. Ojciec jego
                zastanowił się przez chwilę, by zaraz zbyć ów koncept niecierpliwym machnięciem ręki.</p>
            <p class="paragraph">- Tylko by nam zawadzał, niezguła.</p>
            <p class="paragraph">Wedle ojcowskiego przykazania, Gerwazy zmobilizował braci wespół z parobkami. Nikomu
                nic nie wyznał, a
                spytany rzekł, iż ojciec kazali i lepiej, co by nie mitrężyć, bo tatko srogi jak nigdy. Ciężar ręki
                sukiennika znali po równo synowie i parobkowie, więc nim zapiał pierwszy kur, stali karnie w podcieniu
                przędzalni, wyposażeni w pochodnie i sierpy do ścinania lnu. Kiedy zaś ujrzeli w czyim towarzystwie
                kupiec
                do nich przyszedł, jedni ślinę głośno przełknęli, drudzy się przeżegnali.</p>
            <p class="paragraph">Miejscowy tropiciel. Wiecznie ukryty w głębokim kapturze jegomość, co nigdy się nie
                rozstawał z kuszą, po
                łotrowsku ukrytą pod płaszczem. Do Wachtoru zawędrował razem z pielgrzymami w czas polowania na
                czarownice i
                tak już w mieścinie pozostał, wynająwszy pokój na poddaszu u piwowara. Człowiek o jego profesji
                najczęściej
                służył inkwizytorom, choć i oni byli od takiego nie gorsi w odnajdywaniu śladów wszelkiego plugastwa.
                Często
                jednak korzystali z usług tropicieli, płacąc im sowicie. Czynili to z lenistwa bądź ze świadomości
                ryzyka,
                jakie zwykło nieść ze sobą tropienie diablego pomiotu, zwłaszcza to owocne.</p>
            <p class="paragraph">Wyciągnięty z wyra w środku nocy, łowczy, oszacował zmobilizowaną naprędce drużynę
                łowiecką, po czym splunął
                zebranym pod nogi.</p>
            <p class="paragraph">- Z tałatajstwem nie pracuję – wycedził spod kaptura, na co rozeźlony rzemieślnik
                złapał go za kaftan i
                przyciągnął do siebie.</p>
            <p class="paragraph">- Jako ci rzekłem, potrójną stawkę płacę, ale nie za mielenie ozorem.</p>
            <p class="paragraph">- Czterokrotną ci policzę – hardo tropiciel odpyskował. – Z amatorami niebezpieczeństwo
                większe.</p>
            <p class="paragraph">- Będzie zatem poczwórna – skwitował twardo sukiennik. Potem odstąpił od łowcy, by
                zebrać synów. Każdemu z
                osobna zaglądał głęboko w oczy, a kiedy to robił, mówił płomiennie niby inkwizytor. – Synalkowie moi,
                wiedźmi oblubieniec matkę waszą urokiem wziął i z miasta uprowadził. Trzeba nam rychło z
                pomocą jej ruszyć, nim, tenże diabli okurwieniec, w czarownicę ją swym afektem przemieni. Jeśli tak się
                stanie, hańba i bieda na naszą rodzinę całą spadną, a wraz z nimi gniew Boży, cierń i ogień. A wy! –
                Rzemieślnik zawołał na parobków, którzy korzystając z chwili jego nieuwagi, zdołali oddalić się na dobre
                kilka metrów. – Po tej robocie zapłacę wam tyle, że do końca żywota tego nie przehulacie. A jeśli mnie w
                nagłej potrzebie zostawić myślicie, tedy lepiej wam precz z Wachtoru iść, bo zajęcia tu nie znajdziecie.
                Chyba że przy wynoszeniu gówna. Już ja się o to postaram.</p>
            <p class="paragraph">Parobkowie nie mieli innego wyjścia, skoro złożono im propozycję nie do odrzucenia.</p>
            <p class="paragraph">Świtało już, gdy stanęli niepewnie w błocie pośród porośniętych bluszczem nagrobków. Ze
                strachem patrzyli na
                majaczące w porannej mgle strzeliste sylwetki grobowców. Cmentarzysko rozciągało się przed nimi w starym
                korycie rzecznym. Krakanie kruków w tym miejscu mogłoby uchodzić za złowróżbne, ale to odgłosy
                niespokojnego
                szurania po mokrych liściach przyprawiały parobków o gęsią skórkę. Przenikliwa wilgoć również. Zlęknieni
                robotnicy strzelali spojrzeniami wokoło. W najcichszym szmerze dopatrywali się diabelskiej zasadzki.
                Strach
                nie odstępował ich ani na chwilę. Bez przerwy coś ku nim pełzło albo przedeń czmychało, jeżąc włos na
                głowie. Tymczasem tropiciel ze spokojem grabarza oglądał mchy i porosty dające drugie życie martwym,
                artretycznie powykręcanym drzewom. Znaleziony na poddaszu przędzalni trop doprowadził go na ten
                zawilgocony,
                wiecznie spowity mgłą mogilnik. W teatralnym skupieniu pukając w zbutwiały pień, obejrzał się na
                stojącego
                obok rzemieślnika. Zniecierpliwiony sukiennik pierw pomyślał, że ten sobie zeń kpi, ale nie przejął się
                tym.
                Co innego zaprzątało mu głowę. Patrząc w cmentarną dal, sposobił się na najgorsze. Ściskał morgensztern,
                by
                dodać sobie odwagi. Dochodzące go zewsząd niecodzienne odgłosy przywodziły mu na myśl mrowie ludzi, a
                może
                demonów mamroczących bluźniercze inkantacje. Mrużąc oczy, dostrzegł kraczące we mgle ptaszyska. Krążyły
                nad
                czymś stadnie, jakby wskazywały świeżego trupa.</p>
            <p class="paragraph">Może to połowica moja? Zgrzytnął zębami, bez mała chcąc weń zmiażdżyć turbujące go
                myśli. Leży, nieboga,
                gdzieś za jedną z czerniejących w oparach mogił. Przeląkł się własnej dedukcji.</p>
            <p class="paragraph">- Co powiesz, francie? – Spytał nagląco. Dręczony myślą, że jego pohańbiona żona może
                być właśnie
                rozdziobywana przez wrony, napastował łowcę cholerycznym spojrzeniem. Tropiciel, nim się doń odezwał,
                zmacał
                spulchnioną ziemię, zajrzał za nadgryziony zębem czasu nagrobek i obwąchał łodygę pozostałą po zerwanym
                liściu paproci.</p>
            <p class="paragraph">- To tutaj – mruknął, stanąwszy obok sukiennika. – Świeże ślady. Jeszcze z dzisiejszej
                nocy. Niewysoki,
                szczupły mężczyzna i kobiety. Dwie. Nieco odeń niższe i lżejsze. Zakopali coś w jednym z grobów, a tam –
                wskazał na pobliski grobowiec – odprawili plugawy obrządek. Dzisiaj pewnikiem kolejną cmentarną babę z
                mogiły wyciągać będą.</p>
            <p class="paragraph">- Kolejną? – Podchwycił frasobliwie, najmłodszy z synów kupca, na co łowczy odwrócił
                się do niego i posłał
                mu spod kaptura złowieszczy uśmiech.</p>
            <p class="paragraph">- Jedna już tu grasuje – mówił złośliwie, rozweselony nabożnym lękiem chłopca. – Tam,
                pod drzewem, trafiłem
                na resztki jej posiłku. Dziecięce kosteczki mrówki teraz ogryzają. Widać, demonica rondla nie ma.
                Inaczej
                tych kosteczków tak by nie zmarnotrawiła, jeno na rosół…</p>
            <p class="paragraph">- Nie korciło cię za inkwizytora pójść, skoro tak dobrze na złym się wyznajesz? –
                Wtrącił się rzemieślnik z
                pytaniem. Po prawdzie gdzieś miał odpowiedź tropiciela, niemniej spytał, by odwlec go od straszenia
                ludzi. –
                Wszak posada to cieplejsza i bardziej szanowana – kusił, na co łowca skrzywił się z niesmakiem.</p>
            <p class="paragraph">- Nie miałbym serca Bogu ducha winnych ludzi o diabelstwo pomawiać, żywcem ich
                przypiekać czy mięso im od
                kości odejmować.</p>
            <p class="paragraph">Kupiec pokiwał głową ze zrozumieniem i nawet się uśmiechnął. Frant ewidentnie przypadł
                mu do gustu tą
                odpowiedzią.</p>
            <p class="paragraph">- Nie mitrężmy – zakapturzony mężczyzna spojrzał na spowitą mlecznymi smugami kaplicę.
                – Ludzie, których
                szukacie…</p>
            <p class="paragraph">- Ludzie – wtrącił rzemieślnik w nagłym przypływie wrogości. Zaraz też splunął
                pogardliwie. – Diabelstwo
                plugawe, nie ludzie.</p>
            <p class="paragraph">- Tatko – jął upominać ojca, najstarszy z synów. – Toż to o matuli naszej gadacie.</p>
            <p class="paragraph">Sukiennik spojrzał na chłopaka srodze, z wolna ulegając toczącej go złości.</p>
            <p class="paragraph">- Miejcie baczenie, synalkowie. To już, bowiem, może nie wasza być matka, jeno…</p>
            <p class="paragraph">- Matka jedna jest i zawżdy ta sama – zaprotestował odważnie, najmłodszy pośród
                kupieckiej latorośli.</p>
            <p class="paragraph">- Kurewnica piekielna! – Zaniósł się, rzemieślnik, gniewem, bez mała rozjuszony
                cmentarnym oparem niby
                wywarem z szaleju. – Nie matka! – Gardłował przeciw połowicy. – Już wam ja wolałbym, co by ona tutaj
                sczezła
                niźliby miało się rozejść, że rozpustnicą jest i wszetecznicą – perorował zadzierzyście. – Wiarołomna
                żona
                pod dachem gorsza od wiedźmy w sąsiedztwie. Wiedźmi nałożnik łono waszej matce spaskudził, przez co ona
                teraz nie dość, że gamratka, to jeszcze czarownica. Powiadam wam, synalkowie, próżno nam szukać większej
                sromoty, co by mogła taka na naszą rodzinę spaść.</p>
            <p class="paragraph">Najstarszy z synów zbliżył się ostrożnie do ojca, a minę miał zawziętą w złości.</p>
            <p class="paragraph">- Mówiliście, tatko, że dla matuli jest nadzieja – młody mężczyzna atakował sukiennika
                ostrym tonem i kosym
                spojrzeniem. – Jeśliście tu przyszli, aby matulę naszą śmiertelnie poszczerbić jeno za to, że wam rogi
                przyprawiła to…</p>
            <p class="paragraph">Rzemieślnik nie wytrzymał. Prasnął chłopaka grzbietem dłoni prosto w twarz, a tak
                mocno, że temu aż głowa
                odskoczyła.</p>
            <p class="paragraph">- Matka, nie matka – kwitował ochryple – żona, nie żona. Wiecie, co dla jej duszy
                uczynić należy, jeśli ona
                już wiedźmą się stała – przeżegnał się, bardziej dla podkreślenia wagi swoich słów niż z przypływu
                pobożności. Synowie jego powtórzyli gest pokornie. Wszyscy z wyjątkiem tego najstarszego, który stał
                hardo
                przed srogim ojcowskim obliczem. Z oczu wściekłość mu patrzyła, z ust zaś wyciekała strużka krwi.</p>
            <p class="paragraph">- Później waśń dokończycie – wtrącił się tropiciel, mówiąc nieledwie kpiąco, ale też
                złowieszczo – o ile
                ktokolwiek z was żyw zostanie. Pomnijcie, że sprawę macie z cmentarną babą, oby jedną, dwiema wiedźmami
                i
                kochankiem ichnim – ruszył przez cmentarz ostrożnie. Nikt z pozostałych nie kwapił się pójść za nim.</p>
            <p class="paragraph">- No idźcie po matulę, skoroście tacy do ratowania skorzy – ponaglił ojciec szyderczo,
                struchlałych synów. –
                A wy co tak stoicie niby badyle? – Zwrócił się zaczepnie do parobków, coraz poważniej rozważających
                odwrót.
                – Niech no który z was teraz zrejteruje, łeb rozczepię, nim do miejskiej bramy dotrze – pogroził
                wysłużonym
                morgenszternem, a spojrzeniem gwarantował, iż słów na wiatr nie rzucił. Wpadłszy między posługaczy,
                pierwszego pociągnął, drugiego pchnął, a pozostali dwaj sami ruszyli pokornie za niknącym we mgle
                tropicielem. Żaden z nich nie myślał nadstawiać karku. Zatem w gorącym postanowieniu czmychnięcia przy
                byle
                okazji, zmierzali ku kaplicy. A przystawali za każdym razem, gdy któryś z subtelnych odgłosów
                cmentarzyska
                niepokojąco przybierał na sile. Dopiero kiedy chlupot czy szelest cichł i wracał do swojego miarowego
                rytmu,
                szli dalej, za nimi zaś sukiennik z synami. Im bliżej oni wszyscy byli kaplicy, tym większy strach
                ściskał
                im serca. Bali się. Szczególnie, gdy najęty tropiciel wskazywał na ślady stóp niby ludzkich, ale jakichś
                takich chyba jednak nieludzkich.</p>
            <p class="paragraph">- Ponoć to tutaj stary Odo się powiesił – wymamrotał jeden z parobków, zapatrzony w
                ułamany konar martwego
                drzewa.</p>
            <p class="paragraph">- Mało ci strachu cmentarzysko zadało, że wisielca wspominasz? – Upomniał go inny i
                zaraz pchnął do przodu,
                skoro ten skamieniały stanął mu na drodze.</p>
            <p class="paragraph">- Ludzie gadają, że oszalał, bo go upiorzyca nawiedzała – podjął psotnie, tropiciel,
                podsłuchawszy
                robotników. – Wściekły duch kwiaciarki Matyldy, co ją tu samobójca z łąk zaciągnął i zgwałcił okrutnie.
                Też
                bym się wściekł, gdyby mnie za to, jak ją, pod pręgierzem na śmierć wysmagano.</p>
            <p class="paragraph">- Ponoć Matylda nocami po Wachtorze grasuje – dorzucił parobek, ten, który wisielca
                wspomniał. – Szuka
                okazji do pomsty na Berwinie i Hubercie, co ją tedy za kusicielstwo i cudzołóstwo skazali – na myśl o
                upiorzycy, począł nerwowo rozglądać się na boki. Idący zań robotnik nie zdołał tego zdzierżyć.</p>
            <p class="paragraph">- Do reszty zdurniałeś, żeby wisielca i upiorzycę w przeklętym miejscu przywoływać? –
                Cedził ze złością
                przez zęby, bacząc, by nie robić tego zbyt głośno. – A ty, przybłędo – zaczepił łowczego – skąd możesz
                wiedzieć, co u nas w mieście zaszło, co?</p>
            <p class="paragraph">Tropiciel naraz się zatrzymał. Niespełna chwilę później, parobek dojść nie mógł do
                tego, jak to się stało,
                że z rozbitą gębą pod nagrobkiem leżał. Łowca na nim siedział, mnąc mu koszulę i gotując się do
                kolejnego
                ciosu. Na szczęście synowie sukiennika w porę go powstrzymali.</p>
            <p class="paragraph">- Za uszkodzenie posługacza potrącę ci z wynagrodzenia – obiecał rzemieślnik
                zakapturzonemu mężczyźnie.</p>
            <p class="paragraph">- A jakież to uszkodzenie? – Protestował tropiciel. – Toż to raz po pysku dostał, co mu
                się zresztą
                należało, jako że mnie on przybłędą nazwał.</p>
            <p class="paragraph">- A kiedy pies na cię ujada, też go zrazu po mordzie lejesz? – Odparł kupiec, patrząc
                na adwersarza
                wyczekująco. Ten nic mu nie odpowiedział, więc zadowolony z pozyskanej oszczędności, ruszył dziarsko
                przed
                siebie. Na moment zupełnie zapomniał, gdzie się znajduje. Kaplica szybko mu przypomniała. Patrzyła na
                niego
                zasnutymi pajęczyną dziurami w dachu i pustymi oczodołami murszejących u drzwi maszkaronów. Rzemieślnika
                naraz tknęło wrażenie, iż cmentarzysko zewsząd ogląda się na niego ciekawskimi ślepiami. Zdjęty strachem
                spojrzał na buty, co je miał ze świńskiej skóry i zaraz zaklął w duchu, widząc, jak mogilne błoto lepi
                się
                do nich, brukając bezceremonialnie. To wtedy doświadczył wizji niby snu na jawie. Na pewno nie było to
                wspomnienie.</p>
            <p class="paragraph">- Tatko! – Zląkł się jeden z synów, podtrzymując ojca, gdy ten się zatoczył porażony
                majakiem, w którym
                ujrzał żonę.</p>
            <p class="paragraph">Leżała na brzuchu. Rozkraczona i wygięta koszmarnie, a wyłamany kręgosłup wystawał z
                jej rozdartego ciała.
                Uśmiechała się zapraszająco, przyginając sobie do szyi ujeżdżającego ją wściekle parobka.</p>
            <p class="paragraph">- Tatko! Co ci? – Frasował się młody chłopak, potrząsając wspartym o przechylony
                nagrobek ojcem. Sukiennik
                zamrugał szybko, poruszając nerwowo głową. Potem wędrując nieobecnym spojrzeniem przez podcień kaplicy
                przesłonięty suchymi łodygami wiciokrzewu, usłyszał w głowie lubieżny głos połowicy.</p>
            <p class="paragraph">Chodź, kusiła rozerotyzowanym szeptem. Jestem dla ciebie mokra jako ta ziemia, co ci
                buty wciąga. Skołowany
                umysł rzemieślnika nagle wypełnił się swawolnym szczebiotem, który zaraz przeszedł w świński kwik.</p>
            <p class="paragraph">- Nie pomożecie mu – tropiciel wszedł między obskakujących ojca synów. – Wiedźma we
                łbie mu miesza –
                zawyrokował, przyjrzawszy się sukiennikowi uważnie.</p>
            <p class="paragraph">- Wie… Wiedźma? – Wydukał parobek, pobladły ze strachu i zdumiony jakby wcześniej nie
                wiedział, po co na
                mogilnik przyszedł. Nie zastanawiając się wiele, cisnął sierpem w błoto i popędził w cmentarną dal,
                potykając się o nierówności. Pozostali robotnicy z miejsca poszli jego śladem, pojękując z przerażenia.
            </p>
            <p class="paragraph">- Wracać mi tu, tchórze! – Krzyknął za nimi, najstarszy z synów sukiennika, lecz oni
                mieli go gdzieś.
                Gerwazy lżył ich pod nosem, gdy nagle pozornie senną harmonię cmentarzyska rozdarł skrzekliwy kobiecy
                chichot. Coś mignęło we mgle między powykręcanymi drzewami. Pokraczna przygarbiona postać z długimi do
                samej
                ziemi łapskami albo włosami. Gerwazy nie potrafił jednoznacznie stwierdzić, skoro widział ją tylko przez
                oka
                mgnienie i spowitą gęstym oparem. Tymczasem złowieszczy śmiech znów wstrząsnął mogilną ciszą i zaraz
                gdzieś
                w mgielnej dali rozległ się wrzask jednego z parobków. Potem kolejny i następny, aż synowie pogrążonego
                w
                stuporze sukiennika doliczyli się wszystkich. Na ich rozdziawione gęby padł lęk bielszy od kredy.</p>
            <p class="paragraph">- Bierzcie ojca i za mną! – Łowca skoczył ku popękanym schodom.</p>
            <p class="paragraph">- Do kaplicy? – Zdziwił się, przerażony Gerwazy.</p>
            <p class="paragraph">- Pójdziecie między mogiły, skończycie w łapach cmentarnej baby, jak tamci – odparł
                tropiciel ostrzegawczo,
                wskazując głową kierunek, w którym uciekli parobkowie.</p>
            <p class="paragraph">Gerwazego z braćmi nie trzeba było namawiać, zwłaszcza, że to garbate coś znów mignęło
                między drzewami,
                chichocząc złowróżbnie. Synowie wnosili ojca po schodach. Nogi ze strachu mieli wątłe niby z waty.
                Nieprzerwanie oglądali się za siebie przerażeni, iż demon zaraz skoczy im na plecy.</p>
            <p class="paragraph">Tropiciel naparł na drzwi kaplicy, a te rozwarły się, skrzypiąc tak dojmująco, że uszy
                od tego chciały się
                rozkrwawić.</p>
            <p class="paragraph">Wtem zza pobliskiego grobowca wprost na schody wyskoczyła ona. Kostropata, pokręcona,
                odrażająco naga
                starucha, co jęzor miała jadem ociekający i wijący się niby wściekły wąż. Na kościstym garbie nosiła
                połatany wór, a z niego wystawały człowiecze gnaty. Monstrum charczało chciwie i łypało wyłupiastymi
                ślepiami, leząc po schodach ku drzwiom, przez które paniczny lęk wpychał ocalałych ludzi w mrok kaplicy.
                Łowczy w ostatniej chwili zatrzasnął drzwi potworowi przed nosem. Naraz nastała głucha cisza.</p>
            <p class="paragraph">Przerażeni synowie wespół ze skołowaciałym ojcem rąbnęli na kruszejącą posadzkę pod
                spękaną kolumną, gdzie
                zgodnie usiłowali wysapać całą zalegającą w nich trwogę. Cmentarna baba, o dziwo, nie próbowała dostać
                się
                do środka, tropiciel zaś stał u zamkniętego wejścia jakoś tak zastanawiająco spokojnie. Słabe światło
                ponurego dnia przedzierając się przez dziury w witrażach i dachu, niewiele mogło zrobić z zadomowionym w
                kaplicy mrokiem. Ławy, niegdyś służące wiernym, odrzucone były pod kamienne ściany.</p>
            <p class="paragraph">Gerwazy z podszytym lękiem zdumieniem patrzył na nieznaną mu roślinę. Pnącze schodząc z
                dzwonnicy, gęsto
                oplatało kryte baldachimem łoże, a na nim…</p>
            <p class="paragraph">- Panie Boże Cierniowy i wszyscy męczennicy… – najstarszy syn zatchnął się w modlitwie.
                Usiłował się
                przeżegnać, lecz coś hamowało mu rękę. Oczy nie chciały się zamknąć, wlepione w kapliczne prezbiterium.
                W
                miejscu, w którym powinien stać ołtarz, wylegiwały się dwie kobiety. Jedna kompletnie naga i nadzwyczaj
                powabna. Druga w rozchełstanej spódnicy z bezczelnie wysokim rozcięciem, koszuli ledwie przesłaniającej
                piersi, a do tego w szpiczastym kapeluszu z szeroką kokardą. Nos strojnisi, nazbyt duży, przypominał
                ptasi
                dziób. Usta natomiast mogłyby być pełniejsze, jeśli chciałyby bez zgrzytów współgrać z resztą
                fizjonomii,
                prezentującą się cokolwiek ładnie.</p>
            <p class="paragraph">Wiedźma zeszła z łoża. Zalotnie kołysząc biodrami, zbliżyła się do przerażonych
                młodzików, co w przypływie
                desperacji starali się ocucić ojca, w którym widzieli jedyny ratunek. Wszak sukiennik zdeterminowany był
                najbardziej pośród członków ekspedycji. Wciąż dzierżył pradziadowy morgensztern, mimo iż grzązł w
                stuporze
                tak silnym, że ślinił się bezwiednie niby słabujący na umyśle pokutnik. Czarownica spojrzała nań w
                skupieniu, a ten już po chwili wstał, nieco otępiały jakby rozbudzony z wielodniowego snu. Wiedźma
                bezceremonialnie rozsznurowała mu spodnie i dobyła zeń prężącą się męskość.</p>
            <p class="paragraph">- Idź. Zabaw się ze swoją żonką – mruknęła zachęcająco, na co sukiennik niezdarnie
                niczym ożywieniec
                poczłapał ku rozkładającej nogi kobiecie. – Upiększyłam ją dla ciebie – zawołała za nim, piegowata
                czarownica.</p>
            <p class="paragraph">- Nie ty, jeno ja – tropiciel przypomniał o sobie, posyłając kpiący uśmieszek spod
                głębokiego kaptura.</p>
            <p class="paragraph">Gerwazy widząc, co się na jego oczach wyprawia, odrzucił wszelki strach i wstał z
                posadzki w zamiarze
                oprotestowania zaistniałej sytuacji. Wszelako łowca nie dał mu dojść do głosu. Łotr z zamachu łupnął
                młodzieńca pięścią w szczękę i to z taką siłą, że ten wyrżnął głową o kamienną ścianę, zostawiając nań
                plamę
                krwi. Pozostali synowie opętanego przez wiedźmę rzemieślnika nie byli tak odważni jak ich starszy brat.
                Zwłaszcza po tym, co z nim zrobił zakapturzony frant.</p>
            <p class="paragraph">- Oni nie mogą wrócić do Wachtoru, Jadziu – tropiciel skierował te słowa do czarownicy
                o podejrzanie
                rozanielonej minie. Wiedźma skąpana w przyjemnych doznaniach niewiadomego pochodzenia mruknęła
                przytakująco.
                – Mam zamiar jeszcze trochę poświntuszyć w okolicy i nie chciałbym, żeby te chłystki mi… – frant
                zawiesił
                głos, gdyż Jadzia nagle wtuliła się w niego, wstrząśnięta erotycznym dreszczem. Łowca w ferworze
                dedukcji
                spojrzał przez jej ramię na sukiennika oprawiającego swą żonę, nader bezecnie jak na poczciwego
                człowieka. –
                Zaraz, zaraz… – kojarząc fakty, mimowolnie wskazał palcem na chutliwego rzemieślnika, by po chwili ów
                palec
                przekierować na czarownicę. – Czy ty…</p>
            <p class="paragraph">Jadwiga znów mruknęła przytakująco, zagryzając dolną wargę.</p>
            <p class="paragraph">- Męskie doznania są takie… – musiała się chwilę zastanowić, rozproszona silnymi
                bodźcami – …bezpośrednie.</p>
            <p class="paragraph">- Chędożysz Ludolfinę jej własnym mężem? – Frant jął cmokać w udawanej dezaprobacie, by
                zaraz uśmiechnąć się
                łajdacko. – Jesteś bardziej skrzywiona niż ja – stwierdził z uznaniem. – Mogłabyś łaskawie wyjść z jego
                głowy? Potrzebuję z tobą pogadać o…</p>
            <p class="paragraph">- Pocałuj mnie – wiedźma rzuciła się kochankowi do ust, lecz ten zręcznie uniknął
                całusa z języczkiem.</p>
            <p class="paragraph">- Co to, to nie, Jadzia – protestował w nikczemnym uśmiechu. – Dziewka z ciebie
                wprawdzie wyborna, lecz przy
                tej twojej, wyrafinowanej kompozycji, nie mógłbym się oprzeć wrażeniu, iż migdalę się z tym dziadem, co
                tam
                na łożu teraz swawoli.</p>
            <p class="paragraph">- Nudny jesteś – nadąsała się, czarownica. – Idź już.</p>
            <p class="paragraph">- A co z tymi? – Frant spojrzał na sparaliżowanych strachem młodzików.</p>
            <p class="paragraph">- Zajmę się nimi – wiedźma łypnąwszy złym okiem na synów sukiennika, zdmuchnęła z
                twarzy niesforny lok.</p>
            <p class="paragraph">- Co znaczy, zajmę się nimi?</p>
            <p class="paragraph">- A co cię to…</p>
            <p class="paragraph">- Ciekaw jestem – tropiciel uniósł ręce w obronnym geście, uspokajając porywczość
                Jadwigi.</p>
            <p class="paragraph">- Maści, mikstury… – córa uroczysk wzruszyła obojętnie ramionami, waloryzując
                młodzieńców, w szczególności
                ich wielkie od strachu oczy. – Ożywieńcy i takie tam – skwitowała w podłym uśmiechu. Zdawało się
                wówczas, że
                frant popatrzył na młodzików ze współczuciem, ale to zwid jedynie był. Łajdak jego pokroju, do nikogo
                nie
                żywił empatycznych uczuć, nawet do samego siebie. – Idź już gdzieś i zajmij się czym użytecznym –
                ponagliła
                go Jadwiga, przyglądając się synom sukiennika, przerażonym jej bliskością.</p>
            <p class="paragraph">- Przyznaj, Jadzia – frant uśmiechnął się nikczemnie. – Wywalasz mnie, bo chcesz tu
                sobie ze śmiertelnikami
                urządzić małą orgietkę. Co?</p>
            <p class="paragraph">- Orgietkę, to ty będziesz miał z cmentarną babą, jeśli zaraz nie pójdziesz stąd w
                cholerę! –
                Zniecierpliwiła się czarownica. Jednego razu spełniła podobną groźbę, czego jej kochanek nie wspominał
                dobrze.</p>
            <p class="paragraph">- Już mnie nie ma – rzekł uniżenie, wycofując się pod drzwi kaplicy, gdy te naraz
                rozwarły się, ale nie ze
                skrzypieniem lecz z hukiem, waląc go prosto w plecy.</p>
            <p class="paragraph">- Oh! – Zdekoncentrowana huknięciem wiedźma straciła kontrolę nad sukiennikiem, przez
                co ten zrazu wyskoczył
                spomiędzy ud żony, nie rozpoznawszy jej. Dobrze jednak pojmował profanację, której się dopuścił, bowiem
                Jadwiga perwersyjnie od samego początku trzymała go w przytomności umysłu. – Oj! – Przejęła się
                niewinnie
                niby mała dziewczynka, gdy rzemieślnik w napadzie pobożnego szału morgenszternem rozbił żonie głowę. Na
                śmierć, ma się rozumieć.</p>
            <p class="paragraph">Łowca wtenczas począł gramolić się z posadzki, łapiąc się za obolałe krzyże, a synowie
                szalejącego z
                kolczastą buławą kupca, wcisnęli się głębiej pod kamienną ścianę kaplicy.</p>
            <p class="paragraph">- Czego tu!? – Warknęła zbieszona wiedźma, gniewnie taksując nieproszonych gości.</p>
            <p class="paragraph">Trzy kobiety stały w progu kaplicy. Jedna z nich wspierała się na pozostałych,
                poszarzała i ledwie żywa.
                Brzuch jej pękaty odkształcał się niepokojąco, jakby monstrum albo gorsza bestia usiłowała przebić się
                przezeń z piekieł do świata żywych.</p>
            <p class="paragraph">Jadwiga z miejsca poczuła w kościach i pod skórą świerzbiącą moc klątwy, którą
                emanowała ta ciężarna.</p>
            <p class="paragraph">- Czego tu!? Pytam! – Czarownica co prawda wrogo nastawiona była, lecz nie miała
                śmiałości włazić dziewojom
                do głów. Zwłaszcza tej pękatej, męczącej się w okrutnych boleściach.</p>
            <p class="paragraph">- Zapewne domyślasz się, kim jesteśmy – zadziornie odparła jedna z bladolicych
                niewiast. Nim wiedźma zdążyła
                przemyśleć odpowiedź, ta druga wywinęła się spod ramienia cierpiącej przyjaciółki i zgrabnym susem
                wpadła w
                szarżującego sukiennika. Awanturniczka uraczyła rzemieślnika kopniakiem tak mocarnym, że mężczyzna
                złamał
                się w pół. Coś mu przy tym bardzo niezdrowo chrupnęło w kręgosłupie, to też prasnął bezwładnie o ławy i
                tam
                pozostał. Śliniąc się i odpływając spojrzeniem, jęczał żałośnie niczym kot dotkliwie poturbowany przez
                psa.</p>
            <p class="paragraph">- Dlaczego!? – Protestowała wiedźma rozpaczliwie, załamując ręce nad krzywdą ludzi, co
                do których miała
                niecne plany. – Ja się pytam po raz ostatni! Co za cholera was tu przygnała, warginy przeklęte!</p>
            <p class="paragraph">Runa przewyższała Jadwigę o dwie głowy albo i trzy. Nachylając się nad nią, wejrzała
                weń głęboko niby hart w
                jamę, wietrząc lisa.</p>
            <p class="paragraph">- Nasza przyjaciółka nie może urodzić – łowczyni przygód nie mówiła tego frasobliwie,
                lecz z wyraźną
                pretensją. – Męczy się okrutnie.</p>
            <p class="paragraph">- A co mnie do tego? – Spytała czarownica opryskliwie. – Mało to dziewek cierpi
                katusze, powijając bachora?</p>
            <p class="paragraph">Awanturniczka nic na to wiedźmie nie odpowiedziała, tylko patrzyła na nią wymownie,
                pozwalając jej
                zastanowić się na spokojnie nad tym, co ta właśnie powiedziała. Jadwiga wiedzę o ludach Hagalmory miała
                wystarczającą, by w porę sobie uzmysłowić, że warginom nie zdarza się coś takiego, jak trudny poród.
                Wszak
                hagalmorskie kobiety zachodziły w ciążę, kiedy chciały, a do tego rodziły szybko i bez bólu. Ah, to ich
                demoniczne dziedzictwo, pomyślała czarownica zazdrośnie i zaraz się w duchu zastanowiła, gdyż coś jej
                nie
                pasowało. Otóż, poszarzała z wyczerpania i wykrzywiona w grymasie potwornej udręki, czarnowłosa kobieta,
                absolutnie nie rodziła po wargińsku. Ona umierała.</p>
            <p class="paragraph">- To wasza wina – krwistowłosa łotrzyca opluła czarownicę tymi słowami, kiedy ją
                mijała, prowadząc do
                wielkiego łoża niespokojnie oddychającą przyjaciółkę.</p>
            <p class="paragraph">Leżącego na piernatach trupa niedoszłej wiedźmy ściągnęła Runa, a zrobiła to z taką z
                lekkością, jakby to
                była szmacianka.</p>
            <p class="paragraph">Dalla, ułożona wygodnie, wcale nie poczuła się od tego lepiej. Drżąc na całym
                poznaczonym ciemnymi żyłami i
                ozdobionym tatuażami ciele, pociła się obficie. Jej brzuch wciąż odkształcał się dziwnie, jakby dziecko
                zamiast przeciskać się przez drogi rodne, uparcie szukało wyjścia gdzie indziej. Mieniące się
                szkarłatnie
                oczy usiłującej wydać je na świat matki nie wieszczyły niczego dobrego.</p>
            <p class="paragraph">- Cokolwiek nam zrobiłyście, napraw to – zażądała Freira.</p>
            <p class="paragraph">- Niby co takiego wam zrobiłyśmy? – Jadwiga wzruszyła ramionami w obronnym geście.</p>
            <p class="paragraph">- Nie drażnij się ze mną – łotrzyca naparła na czarownicę. – Przeklęłyście nas. Fatum
                nie pozwala Dalli
                urodzić.</p>
            <p class="paragraph">- Sędziwe wiedźmy was przeklęły. Do nich idźcie. Niech one się tym…</p>
            <p class="paragraph">- Widzisz tu gdzieś jakąś? – Wtrącił się Runa, lecz spokojnie. – Znasz się na klątwach
                i urokach – dodała
                pojednawczo.</p>
            <p class="paragraph">- Jak wy mnie w ogóle znalazłyście!? – Zaperzyła się pozornie, Jadwiga, celowo
                zbaczając z tematu. – I gdzie
                jest cmentarna baba? Miała przeganiać gości z mojego obejścia, nie zaś doń zapraszać.</p>
            <p class="paragraph">- Zdradziła nam, gdzie cię szukać – powiedziała chłodno, Freira, nie patrząc na córę
                uroczysk.</p>
            <p class="paragraph">- Rozsądna kobiecina – sugestywnie dorzuciła Runa, a czarownica szybko pojęła aluzję.
                Jeszcze szybciej
                oszacowała swoje szanse. Jej kochanek przezornie gdzieś przepadł, zostawiając ją na pastwę hagalmorskich
                łotrzyc. Nie zmogłaby ich, gdyby się nań rzuciły. Z ukrycia może jeszcze coś by zdziałała, ale na widoku
                i w
                bezpośredniej bliskości tychże diablic nie było nadziei ani na opętanie choćby jednej z nich, ni na
                ucieczkę. Pozostało więc rzucić na ciężarną okiem, choć Jadwidze wcale się to nie uśmiechało. Przeklęta
                wargina to coś zupełnie nowego i na pewno niebezpiecznego, zawyrokowała w duchu, zbliżając się ostrożnie
                do
                mruczącej złowrogo, targanej konwulsjami kobiety. Z każdym krokiem coraz wyraźniej czuła ogromną siłę
                klątwy.</p>
            <p class="paragraph">Sędziwe zołzy same nie potrafiłyby wykreować tak potężnego fatum, choćby chciały,
                pomyślała trwożliwie,
                wchodząc nieśmiało na zakrwawione łoże.</p>
            <p class="paragraph">Pękaty brzuch Dalli w obecności wiedźmy naraz się uspokoił. Wargina zaczęła oddychać
                miarowo, lecz
                spojrzenie wciąż miała czujne. Wtem jej podbrzusze odkształciło się ciekawsko w stronę czarownicy.
                Uwięzione
                w trzewiach dziecię ewidentnie chciało przywitać się z Jadwigą przez drżące ciało matki. Córa uroczysk
                przeczuwała, że to solidnie zaboli, niemniej ciekawość przemogła strach. Wiedźma niepewnie ułożyła dłoń
                na
                brzuchu łotrzycy, wchodząc zachowawczo w kontakt z… Otchłanią! Monstrum nagle porwało jej jaźń w głąb
                siebie, wciągając w wicher szaleńczych emocji. Żal, złość, zazdrość, mściwość, miłość, zaborczość,
                żądza,
                deprywacja, furia, furia, furia, furia… Śmierć!</p>
            <p class="paragraph">Niebawem nadejdzie czas jej odpowiedzi, wspomniała Jadwiga słowa protoplastki,
                wypowiedziane w czas sabatu
                na Jelenim Wzgórzu.</p>
            <p class="paragraph">- Żal za miłość. Imię moje, Furiamora – majaczyła czarownica. W paraliżującym spazmie i
                palona krwotoczną
                gorączką, nie mogła oderwać ręki od brzucha matki. Ciężarna córa wojny wrzeszczała wściekle, wyginając
                się
                jak trzcina na wietrze, a wiedźma wykrwawiała się przez wszystkie otwory w ciele z oczami włącznie. –
                Deprywacja za żądzę. Imię moje, Furiamora – rzęziła Jadwiga, a Freira nie chciała się temu wszystkiemu
                przyglądać. W porywie serca rzuciła się Dalli na pomoc, choć nie miała pojęcia, jak tej pomocy udzielić.
                Runa natychmiast ją powstrzymała. Ta szarpnęła się w jej uścisku, lecz nie zdołała się wyrwać.</p>
            <p class="paragraph">- Nie damy rady – ostrzegła Runa stanowczo, ale też ze smutkiem.</p>
            <p class="paragraph">- Nie możemy tak gapić się bezczynnie! – Desperowała Freira.</p>
            <p class="paragraph">- Nie wiemy, na co patrzymy.</p>
            <p class="paragraph">- Doskonale wiemy! Dalla umiera!</p>
            <p class="paragraph">- Skąd masz tę pewność?</p>
            <p class="paragraph">Freira nie chciała słuchać. W końcu wyrwawszy się Runie, przypadła do wiedźmy, siłą
                odciągnęła ją od Dalli i
                cisnęła na podłogę niby psu krwawy ochłap. Zaraz wskoczyła na łoże i w desperacji starała się jakoś
                uspokoić
                prężącą się we wrzasku przyjaciółkę. W tym czasie Runa zachowując zimną krew, przykucnęła nad
                czarownicą,
                spazmem skurczoną do embrionalnej pozycji.</p>
            <p class="paragraph">- Zaborczość za mściwość. Imię moje, Furiamora – bełkotała Jadwiga, dławiąc się posoką.
                – Zazdrość za złość.
                Imię moje, Furiamora – czarownica leżała w coraz większej kałuży krwi, a jej głos z każdym słowem stawał
                się
                słabszy. Runa musiała zbliżyć ucho do ust konającej, by cokolwiek usłyszeć. – Wargina przeklęta, w fatum
                nań
                ciążące Morę wplątała. Ucztowania nie dostąpi, choć z przyrodzenia prawo doń ma. Miłość zaborcza trojga
                rodziców owoc daje. Ojciec i matki dwie, a jedna z nich to śmierć. My, wiedźmy, zabrałyśmy jej kochanka,
                a
                ona w odwecie powzięła sobie dziecię. Życie za życie. Taka jest cena. Życie za życie. Jedno stracicie,
                drugie dostaniecie.</p>
            <p class="paragraph">- Walcz, łotrzyco! – Freira dopingowała Dallę wyginającą się w niepojętym dla człowieka
                cierpieniu. – Walcz!
                – Oczy krwistowłosej córy wojny iskrzyły się zawzięcie, bez mała chcąc wesprzeć swą witalnością
                kołatające w
                agonii serce. – Walcz o dziecko! Walcz o Liznara! Jeszcze nie teraz, Dalla! Nie tutaj! Nie w taki
                sposób!
                Walcz! Walcz…</p>
            <p class="paragraph">Czarnowłosa furiatka, wyrywna zołza... Wspaniała przyjaciółka, co kochała miłością
                gorącą jak wulkaniczny
                ogień i wściekała się z mocą śnieżnej lawiny. Naraz zastygła w spastycznym wygięciu i taka już została.
                Szkarłatne iskry w czerni jej szalonego spojrzenia przestały tańczyć, utraciwszy blask życia. Do
                wszystkiego
                zawsze pierwsza, popyrtana głowa. Kotłujące się w niej uczucia nigdy nie potrafiły odnaleźć się w
                słowach,
                nieustannie popychając do pochopnego czynu. Nie umiała rozstać się z Liznarem. Wtedy, na statku,
                całowała
                go, by nie krzyczeć. Epatowała niemożliwymi do ostudzenia pragnieniami. Porywała buzującymi weń
                emocjami.
                Rozbrajała zdumiewającą bezradnością. Wiecznie zniecierpliwiona pędziła przez świat, chłonąc go bez
                reszty i
                zapadając głęboko w pamięć wszystkim dookoła. Zuchwała, bezczelna i kochana. Kochana do bólu i utraty
                tchu.
                Kochana bezwarunkowo i na zabój. Kochana tak, że śmierć wyrywając ją z hagalmorskich serc, pozostawiła w
                nich ziejące dziury straszliwej melancholii.</p>
            <p class="paragraph">Freira wpatrywała się w Dallę zaszklonymi oczyma, wczepiając się w nią okrwawionymi
                palcami. Ból tętniący w
                piegowatej awanturniczce niczym dzika podziemna rzeka drążył jej twardą niby skała powściągliwość, by
                wreszcie wyzwolić się ogłuszającym wodospadem rozpaczy.</p>
            <p class="paragraph">Przez szeroko otwarte drzwi do kaplicy wpadł wiatr, porywając suche liście do tańca.
                Grał potępieńczą
                muzykę, dmuchając w szczurze szczeliny i dziury. Runa mogłaby wówczas przysiąc, że w tym akompaniamencie
                usłyszała szyderczy śmiech. Susz harcował na spękanej posadzce niby swawolna zgraja maleńkich demonów
                przybyłych po dusze tych, co zmarły w tym samym momencie.</p>
            <p class="paragraph">Ze szmaragdowych oczu krwistowłosej warginy ciekły łzy. Płynęły po bladych policzkach,
                zalewając usta, z
                których naraz dobył się wrzask. Tak rozdzierający, że od niego w witrażach rozkrzaczyły się nowe
                pęknięcia,
                synowie sukiennika wpadli w obłęd, a cmentarna baba uciekła z mogilnika, łapiąc się za głowę.</p>
            <p class="paragraph">Awanturniczka klęcząc na skąpanym we krwi łożu, zawodziła wściekle, utuliwszy do piersi
                twarz martwej
                przyjaciółki.</p>
            <p class="paragraph">Czy wargowie opłakiwali śmierci bliskich? Bynajmniej. Pragnęli jej dla nich i z
                podziwem patrzyli, kiedy ta
                brała ich w posiadanie, prowadząc na wieczną ucztę. Mora. Matka, Kochanka. Nie zaś nędzny i występny
                lubieżnik, będący marnym cieniem siostry, któremu dostępu do córek Hagalmory bronili nienarodzeni,
                strażnicy
                życia i śmierci każdej warginy.</p>
            <p class="paragraph">- Niebyt ją pochłonął!!! Podły żniwiarz wziął podstępem!!! – Z rozpaczą wykrzyczała
                Freira. Runa nawet nie
                próbowała jej uspokoić, przygnębiona myślą, że obciążona wiedźmim fatum Dalla straciła przyrodzone
                prawo,
                kobiecy przywilej wejścia w grono nienarodzonych. Kolejną szansę na chwalebną śmierć. – Co my
                najlepszego
                zrobiłyśmy!? – Krwistowłosej łotrzycy pękało serce. – Najpierw Liznar! Teraz ona! Nie zasługujemy na
                rozkosz
                w ramionach Mory! Na wieczne ucztowanie z przodkami! Jesteśmy przeklęte! Nasze życie nie ma…</p>
            <p class="paragraph">- Freira! – Runa przedarła się przez rozpacz awanturniczki, wskazując na brzuch Dalli,
                który, dotąd nie
                dając znaków życia, znów zaczął się odkształcać. – Zaczekaj! Samo powinno…</p>
            <p class="paragraph">- Wiele rzeczy samo powinno potoczyć się inaczej – odparła Freira, rozcinając
                niespokojne podbrzusze martwej
                przyjaciółki. Zanurzywszy w nim ręce, wydobyła z krwawej masy dzieciątko. Ostrymi zębami przegryzła
                pępowinę. Noworodek wyglądał zupełnie normalnie i rozwrzeszczał się należycie, hardo obwieszczając
                światu
                swe przybycie. – Dziewczynka – Freira uśmiechnęła się przez łzy, tuląc kruszynę do piersi, jak wcześniej
                głowę jej matki. – Zrodzona z miłości Liznara i Dalli – oznajmiła drżącym głosem, spoglądając na Runę
                pytająco, niepewna tego, co powiedziała.</p>
            <p class="paragraph">- Dalli – przytaknęła, skalnowłosa wargina, lecz z żalem i wątpliwością, pomna na słowa
                wiedźmy, ledwie
                dobyte z kaskady krwi.</p>
            <p class="paragraph">Troje rodziców ona ma, a jedno z nich to śmierć.</p>
            <p class="paragraph">- Jesteś piękna – Freira mówiła tkliwie do kwilącego maleństwa, z wolna odzyskując
                poczucie sensu dalszego
                życia. – Na kogo czekają wszystkie wspaniałe przygody i cuda tego świata? No na kogo? – Musnęła dzidzię
                palcem w nosek, a ta ziewnąwszy rozkosznie, zasnęła, ululana ciepłem kobiecego ciała. – Jak jej damy na
                imię? – Łotrzyca wlepiła w przyjaciółkę pełne nadziei oczy. Runa zawahała się. Dziecię było
                personifikacją
                szaleńczego kłębowiska ich emocji, klątw rzuconych przez wiedźmy oraz afektu, by nie powiedzieć odwetu
                Mory.
                Kołysana przez Freirę drobina mogła być dzieckiem śmierci bądź kostuchą samą w sobie. Tego Runa nie
                wiedziała i więcej nie potrafiła wydedukować z przedśmiertnych majaków czarownicy.</p>
            <p class="paragraph">Życie za życie, miłość za miłość, zastanowiła się w duchu nad znaczeniem tych słów, a
                tańczący z liśćmi
                wiatr otulił ją jej własnymi włosami.</p>
            <p class="paragraph">- Na imię jeszcze przyjdzie czas – dobrze je znała, ale nie chciała bądź nie potrafiła
                go wypowiedzieć,
                czując w gardle dławiące brzemię klątwy. – Zabierzmy ją do domu – powiedziała z wysiłkiem, a wiatr
                ucichł,
                liście przestały tańczyć. W kaplicy zaległa cisza, której efekt potęgowały mgielne opary wpełzające
                przez
                otwarte na oścież drzwi. Spod przeciwległej im ściany dobiegały nieśmiałe jęki obłąkanych ze strachu
                synów
                sukiennika. Ten, wciąż ledwie charczał w bezwładzie na kopie rozwalonych ław.</p>
            <p class="paragraph">Nagle Runa przechyliła głowę wzorem czujnej wilczycy. Była pewna, że w zasnutej mgłą
                cmentarnej dali
                usłyszała niespokojne parsknięcie konia.</p>
            <p class="paragraph">- Zrobimy z ciebie niesamowitą córę wojny – wyszeptała Freira, zauroczona smacznie
                śpiącą dzieciną. –
                Będziesz żyć wspaniale i kiedyś oddasz się zuchwale najpiękniejszej ze śmierci – przeszyta dojmującym
                żalem
                spojrzała na Dallę, szarą i kościstą niby wyciągniętą z grobowca, wiele lat po pochówku. – Ją też
                zabierzmy.
                Co? – Do pogrążonej w zadumie przyjaciółki zwróciła się proszalnie, wręcz błagalnie jakby nic od niej
                nie
                zależało.</p>
            <p class="paragraph">- Oczywiście i nie tylko do domu – z mocą oznajmiła Runa, wchodząc do dziewczyn na
                łoże. – Wydrzemy ją
                kościanemu żniwiarzowi spod płaszcza niebytu.</p>
            <p class="paragraph">- Jak to? – Szmaragdowe oczy Freiri znów się zaszkliły. Tym razem w niewypowiedzianej
                determinacji.</p>
            <p class="paragraph">- A tak to – Runa rozcięła sobie skórę dłoni. – Liznara też odzyskamy, choćbyśmy miały
                po wielokroć umrzeć –
                mówiąc to, włożyła krwawiącą rękę w rozprute łono Dalli. – Moja krew jest twoją, a twoja moją. Jeszcze
                się
                spotkamy, furiatko. Nie będziemy ucztować bez ciebie – wargina, choć nie wiedźma, splątała swój los z
                losem
                martwej przyjaciółki tak mocno, iż żadna ze śmierci tej plątaniny nie rozwiąże, ni rozedrze. Wargowie
                głęboko wierzyli w siłę owego rytuału i uciekali się doń tylko w wyjątkowych sytuacjach. Stawiali bowiem
                na
                szali własne szanse na dostąpienie zaszczytu wiecznego ucztowania w gronie czempionów Mory.</p>
            <p class="paragraph">Freira będąc pod wrażeniem szaleńczego aktu odwagi i oddania, delikatnie odłożyła
                maleństwo na bok, po czym
                złożyła na ustach Dalli głęboki pocałunek. Potem, głaszcząc ją po twarzy, szeptała do niej
                najserdeczniej
                jak potrafiła. I ona rzuciła się za przyjaciółką w wichry niepewnego losu.</p>
            <p class="paragraph">- Moja ślina jest twoją, a twoja moją. Nie pozbędziesz się nas tak łatwo, zołzo jedna.
                Nie przyzwyczajaj się
                do żniwiarza zanadto, bo krótko zabawisz w jego towarzystwie – wymieniła się z Runą porozumiewawczym
                spojrzeniem i zaraz obie uśmiechnęły się do siebie. Życie znów zaczęło im smakować.</p>
            <p class="paragraph">Wtem ktoś odchrząknął. Zaalarmowane warginy spojrzały groźnie znad trupa przyjaciółki
                niby wampirzyce
                pożywiające się bestialsko na wielkim łożu z ukwieconym baldachimem.</p>
            <p class="paragraph">W skąpym świetle pochmurnego dnia, wpadającym do kaplicy przez otwarte drzwi, stał
                wysoki, szpakowaty
                mężczyzna odziany w ciężki skórzany płaszcz. Z szyi zwisało mu na łańcuchu cierniowe pnącze, kunsztownie
                odlane w srebrze. Spojrzenie miał zimne, idealnie wpasowujące się w jego profesję. Wyrazem twarzy mówił
                o
                cierpieniu, którego wiele w życiu zadał. Baryton u niego był ciężki, choć postura temu nie odpowiadała.
            </p>
            <p class="paragraph">- Gdybym nie wiedział, że do Wachtoru zajechały trzy warginy z najemnym konwojem,
                pomyślałbym, iż patrzę na
                krwiopijcze upiory, co Bogu na obrazę celebrują narodziny diablego bękarta – powiedział to nonszalancko,
                pewien swej przewagi albo nie bał się śmierci. Runa patrzyła na niego z ciekawością wilczycy
                obwąchującej
                jeża.</p>
            <p class="paragraph">- Gdyby nie zależało nam na rychłym powrocie do domu – zmierzała ku inkwizytorowi –
                Płomienne Oficjum
                straciłoby dobrze obeznanego w swym fachu, jak widzę, kościelnego kata – stanęła przed nim, wyższa o
                głowę,
                a ten skłonił się uprzejmie w podziękowaniu za uznanie jego kwalifikacji.</p>
            <p class="paragraph">- Zaiste, tak by się stało, gdyby kaplicy nie otoczył hufiec cierniowych braci – twarz
                miał srogą, lecz Runa
                nie dopatrzyła się w niej ostrzeżenia. Sama za to łysnęła nań zaczepnie tak, że temu ślinę się
                przełknęło
                głośniej niż miał w zamiarze.</p>
            <p class="paragraph">- Może by i zdążyli zasłonić cię orężem przed nami – mówiła spokojnie – jeśliby weszli
                tu za tobą, zamiast
                stać pośród grobów.</p>
            <p class="paragraph">- Mimo wszystko, mógłbym was pojmać.</p>
            <p class="paragraph">- Mógłbyś spróbować – łotrzyca poprawiła inkwizytora, na co ten przytaknął z uśmiechem,
                po którym to
                uśmiechu od razu było widać, że ów nieczęsto gościł na cokolwiek przystojnej fizjonomii posiwiałego
                mężczyzny.</p>
            <p class="paragraph">- Burchard Von Geibeln – zdjąwszy rękawicę, instygator przedstawił się, wyciągając rękę
                skierowaną dłonią ku
                górze.</p>
            <p class="paragraph">- Runa Hagal Uruz – wargina podała kościelnemu katowi prawicę, a ten ujął ją delikatnie
                i z szacunkiem
                ucałował, choć ta skąpana była we krwi. Awanturniczka przyjęła ten gest, unosząc brew.</p>
            <p class="paragraph">- Czy ja aby czasem nie jestem dla ciebie plugawą diablicą z upiornej północy, którą
                winno się obchodzić
                szerokim łukiem, w oczy najlepiej nie patrzeć, by rozumu nie stracić, a jeśli dotknąć, to jedynie
                poświęconym mieczem? – Hagalmorska łowczyni przygód zapałała do kurtuazyjnego instygatora czymś w
                rodzaju
                warunkowej sympatii.</p>
            <p class="paragraph">- Nie dziś i nie w najbliższym czasie – Burchard uśmiechnął się tajemniczo i znów
                uśmiech ten z trudem
                przedarł się przez zmarszczki surowej powagi.</p>
            <p class="paragraph">- Coś się zmieniło w dogmacie waszej wiary? – Ciekawość wyglądająca z mieniących się
                srebrzyście oczu Runy
                zdawała się zachęcać do wspólnych figli, jednak nie wróżąc zachęcanemu pomyślnego końca tychże swawoli.
            </p>
            <p class="paragraph">- Nie tyle w dogmacie, ile na cesarskim tronie – odpowiedział inkwizytor uprzejmie. –
                Nowy cesarz, Hekard II
                Pomazaniec z rodu Gewaltów, prawowity następca, przesyła serdeczne pozdrowienia z prośbą, by nie
                rozpowiadać
                po karczmach o życzliwości, jaką żywi do was, wargów.</p>
            <p class="paragraph">- Nowy? – Poniekąd prześmiewczo zareagowała awanturniczka. – Szybko się dorobił
                przydomku.</p>
            <p class="paragraph">- Władzę objął dosyć gwałtownie, przez co potrzebne mu było dodające splendoru miano –
                wyjaśnił instygator,
                zachowując szczerą i pełną powagę.</p>
            <p class="paragraph">- Mniemam, iż stary cesarz nie przeżył tejże gwałtowności – nutka szyderstwa wciąż
                wybrzmiewała w głosie
                warginy.</p>
            <p class="paragraph">- Takoż i patriarcha Kutbert Czciciel, niech mu Bóg grzechy wybaczy i do swego
                królestwa przyjmie –
                inkwizytor przeżegnał się nabożnie. – Godfryd Wyznawca, nowy zwierzchnik Kościoła Cierniowego Boga,
                również
                pozdrawia – dodał w nieudolnym uśmiechu i znów się przeżegnał.</p>
            <p class="paragraph">- Jak rozumiem i on prosi o dyskrecję dla swej wspaniałomyślnej życzliwości – kąciki
                ust Runy drgnęły, a w
                jej oczach Burchard dojrzał wyłącznie drwinę. Wszelako nie zraził się tym. Miał gdzieś powagę
                kościelnego
                majestatu albo wykazał się godną uznania cierpliwością, przyobiecując sobie w duchu powetowanie strat
                moralnych. Tak o nim pomyślała łotrzyca.</p>
            <p class="paragraph">- Bracia zakonni nie będą was niepokoić – zapewnił bez cienia podstępu, którego w
                istocie próżno było szukać
                w gestach czy mimice. – Rad jestem z tego spotkania i tuszę, że jeszcze się zobaczymy – krygował się w
                ukłonie, po czym wyszedł z kaplicy, by dać się połknąć gęstej mgle.</p>
            <p class="paragraph">- Ufasz mu? – Spytała Freira, kiedy Runa wróciła do łoża.</p>
            <p class="paragraph">- Nie – odpowiedziała łotrzyca krótko, owijając Dallę w prześcieradło.</p>
            <p class="paragraph">Mgła w starym korycie rzecznym zaczęła opadać, zwiastując zbliżające się południe.
                Warginy szły przez
                cmentarny dywan utkany ze zbutwiałego listowia. Tu i ówdzie, w oparach rysowały się milczące sylwetki
                cierniowych braci. Krzepcy zakonnicy w kolczugach i białych tunikach z wyrysowanymi nań, czarnymi
                symbolami
                ciernia, wrogimi spojrzeniami odprowadzali łotrzyce. Ten kto stał dostatecznie blisko, mógł dostrzec w
                oczach hagalmorskich awanturniczek zaproszenie do zabawy ze śmiercią. Freira w jednej ręce trzymała
                dziecinę, nagusieńką i najwyraźniej rozkoszującą się chłodem dżdżystej aury, w drugiej dzierżyła gotowy
                do
                użycia miecz. Obok, Runa niosła zwłoki Dalli. Być może z rozkazu inkwizytora, a może w przypływie
                zdrowego
                rozsądku, ewentualnie ze strachu, nikt nie zastąpił drogi opuszczającym cmentarz córom wojny. Nikt też
                nie
                puścił się za nimi w pościg, gdy wyszły z zalegającej w dolince mgły, czego po prawdzie się spodziewały.
                Na
                otwartym i przejrzystym terenie cierniowi bracia w przewadze liczebnej mieliby znacznie większe szanse.
                Jednak szarża nie nastąpiła.</p>
            <p class="paragraph">Warginy odeszły.</p>
            <p class="paragraph">Burchard wróciwszy do sprofanowanej kaplicy, prowadził skrupulatne oględziny urządzonej
                weń jatki.
                Asystowali mu dwaj zakonnicy. Właściwie poza pilnowaniem obłąkanych synów sukiennika, nie mieli niczego
                konkretnego do roboty. Solidarnie więc i zawzięcie piętnowali plugawy wystrój kaplicznego wnętrza.</p>
            <p class="paragraph">- Zabierzcie tych chłystków do klasztoru – inkwizytor stanowczym tonem wyrwał
                cierniowych braci z
                zacietrzewienia w nabożnym bluzganiu. – Wieczorem instygował ich będę. Przygotujcie na ten czas
                narzędzia i
                dajcie mi tu tego… specjalistę – ostatnie słowo wypluł z grymasem obrzydzenia.</p>
            <p class="paragraph">Zakonnicy w milczeniu zabrali pojękujących młodzieńców, szarpiąc ich boleśnie, skoro
                ci, obłąkani w strachu,
                nie chcieli ruszyć się z miejsca. Po chwili, dwóch innych braci przyprowadziło tropiciela. Tego samego,
                co
                sprowadził na cmentarz sukiennika wraz z jego synami oraz parobkami. Nie był związany, niemniej zerwany
                kaptur, podarte odzienie, podbite oko, rozbity nos i rozcięta warga jawnie protestowały przeciw
                brutalnemu
                traktowaniu.</p>
            <p class="paragraph">- Zostawcie nas – zakomenderował instygator, krocząc śmiało ku speszonemu łowcy. –
                Wracajcie do klasztoru i
                wyczekujcie mego powrotu.</p>
            <p class="paragraph">- A co, jeśli nie wrócicie, panie Burchard? – Spytał niskim głosem, jeden z pancernych
                braci.</p>
            <p class="paragraph">- Wrócę – zapewnił, kościelny kat, tyleż zniecierpliwiony, ileż zdziwiony przezornością
                zakonnika. – Jedźcie
                już – popędził zbrojnych gestem, a kiedy odgłosy ich ciężkich kroków wreszcie ucichły, zwrócił się do
                tropiciela. To znaczy myślał się zwrócić, tyle że ten wszedł mu w paradę i to z hardością, wręcz
                pretensją.</p>
            <p class="paragraph">- Panie, ja zawżdy pomocny dla Płomiennego Oficjum byłem. Nigdy od was pieniędzy za
                tropienie plugastwa nie
                brałem. Popytajcie o mnie. Ginter mnie zwą. I w raportach, pewnikiem, moja nieoceniona pomoc została… –
                inkwizytor uciszył tropiciela władczym gestem.</p>
            <p class="paragraph">- Sądziłem, że skończysz po trzecim zdaniu – zmarszczył czoło. – Teraz rozumiem, czemu
                braciszkowie kułakami
                gębę ci zamykali – łowca chciał coś powiedzieć, lecz instygator w porę go powstrzymał. – Wiem, kim
                jesteś, a
                raczej czym jesteś – wypróbowanym gestem wepchnął Ginterowi słowa z powrotem do gardła, gdyż ten znów
                brał
                się do oprotestowywania swojego położenia. – Nie obawiaj się – uspokajał. – Nie pójdziesz w ciernie, ni
                na
                stos, chyba, że chcesz – odchylił głowę, patrząc na franta pytająco i wyniośle. Tropiciel na myśl o męce
                zbladł i natychmiast zaprzeczył. Burchard na to klepnął go w ramię, chwaląc poczucie rozsądku, po czym
                przeszedł się po kaplicy. Jeszcze raz zajrzał w oczy charczącemu w bezwładzie sukiennikowi, leżącej w
                kałuży
                krwi wiedźmie oraz nagiej dziewce o kuszącym ciele i zmiażdżonej głowie. – Twoja robota? – Spytał,
                bezwstydnie obmacując nieboszczkę.</p>
            <p class="paragraph">- Mam swoje zasady – odparł łowca. – Nie krzywdzę kobiet – skłamał tak udolnie, że nie
                szło po nim poznać
                łgarstwa.</p>
            <p class="paragraph">- Nie o to pytam – zniecierpliwił się instygator, wstając znad trupa. – Interesuje
                mnie, czy ty tak tę
                dziewkę upiększyłeś – wycelował w franta zmrużone oczy. Tropiciel do reszty zbladł i nogi się pod nim
                ugięły. W popłochu myśli nie potrafił się zdecydować. Iść w zaparte, czy się przyznać? – No nie strachaj
                się
                tak – kościelny kat po raz kolejny klepnął go w ramię, cokolwiek krzepiąco. – Przecież mówiłem ci, że
                nie
                pójdziesz w ogień, ani nawet na tortury – Ginter na to zapewnienie odetchnął, uspokajając się nieco,
                choć
                pozostał należycie nieufny wobec inkwizytora. A ten znów zaczął się przechadzać po kaplicy. Tym razem,
                zatrzymał się przy dziwnej roślinie, co spuszczając się z dzwonnicy, pętała niemal całe łoże. – Gdzie
                ona
                tam ma ziemię, z której mogłaby wyrastać? – Zastanowił się w podziwie, zaglądając w światło wieżyczki. –
                Przyznać muszę, że intrygują mnie tajemnice plugastwa – wyginał się i wyginał, aż w końcu niczego
                szczególnego nie dojrzał, więc z pomocą przyszedł mu tropiciel.</p>
            <p class="paragraph">- Żadne to plugastwo, jeno zwyczajne zielsko, co pod kaplicą normalnie, jak inne, z
                gruntu wyrasta, tyle że
                po ścianie zawzięcie się pnie a przez dach do dzwonnicy włazi, skąd tu do środka się zwiesza.</p>
            <p class="paragraph">Inkwizytor w reakcji na usłyszane słowa począł teatralnie klaskać.</p>
            <p class="paragraph">- I właśnie dlatego nie pójdziesz na męki – mówiąc to, wskazał franta palcem jakoś tak
                politycznie, jakby
                właśnie wybrał go na burmistrza Wachtoru. Ginter aż się wzdrygnął na myśl, że mógłby zostać posadzony na
                takim świeczniku. – Chcę wiedzieć, jak to robisz – zażyczył sobie instygator, zacierając ręce wzorem
                łasego
                na mamonę bankiera.</p>
            <p class="paragraph">- Jak tropię? – Łowca zrobił niewinną minę, na co kościelny kat żachnął się srodze.</p>
            <p class="paragraph">- Radzę ci teraz dobrze, więc słuchaj, bo się nie powtórzę. Idioty ze mnie nie rób,
                skoro rzekłem, iż wiem,
                czym jesteś – zbliżył się nachalnie. – A teraz gadaj, jak dziewki zwyczajne w wiedźmy wszeteczne
                obracasz,
                demony plugawe z nimi płodzisz, trupy budzisz... – urwał, świdrując wiedźmiego kochanka spojrzeniem. –
                Chcę
                wiedzieć wszystko – zażyczył sobie arbitralnie jak na inkwizytora przystało.</p>
            <p class="paragraph">- Nie wiem, o czym mówisz – tropiciel raz jeszcze spróbował przyrżnąć głupa, ale coś
                bez przekonania.
                Natomiast instygator westchnął, kręcąc głową w dezaprobacie. Zbliżywszy się do Gintera, położył mu ręce
                na
                ramionach niczym dobry druh.</p>
            <p class="paragraph">- Spróbujmy jeszcze raz – zaczął niemalże pojednawczo. – Wyglądasz mi na rozsądne
                plugastwo. Tuszę, że takim
                jesteś i dokonasz korzystnego dla siebie wyboru. Powiedz mi wszystko, co chcę wiedzieć, a jeszcze dziś
                będziesz popijać zimne piwo, choćby tutaj w Wachtorze, przez nikogo nie niepokojony. Co ty na to? – Tak
                samo
                skończył. Przyjaźnie, czemu jednak frant zwieść się nie dał.</p>
            <p class="paragraph">- Domyślam się, że masz w zanadrzu drugi scenariusz – założył Ginter ponuro pod wpływem
                wyczekującego spojrzenia
                Burcharda, które naraz zrobiło się posępne.</p>
            <p class="paragraph">- Tortury, łańcuchy, cierń i ogień – odparł instygator krótko, ciskając słowami niby
                kamieniami. Frant na to
                rozgorączkował się w rozważaniach. Mógłby obezwładnić instygatora i uciec, skoro zakonnicy nie plątali
                się
                już po cmentarzu, ale miał wątpliwości. Burchard wprawdzie nie wyglądał na zaprawionego w bijatykach
                zakapiora, lecz z kościelnymi katami nigdy nic nie wiadomo, jako że mowa tutaj o mistrzach pozoru.
                Mógłby
                też nakarmić go bzdurami i przy byle okazji jakoś się wykpić. I tutaj jednak rzecz była niepewna, gdyż
                wpuszczenie szczególnie czujnego psa w maliny to nie taka prosta sprawa. Koniec końców, tropiciel
                postawił
                na szczerość w nadziei, że żadna z jego kochanek się o tym nie dowie.</p>
            <p class="paragraph">- Nie mogę zdradzić ci istotnych tajników mego prawdziwego zajęcia – wyznał niejako w
                zakłopotaniu i też
                trochę w strachu, że instygator nie da wiary jego słowom.</p>
            <p class="paragraph">- A to dlaczego? – Prawdziwie zaciekawił się Burchard, na co Ginter otworzył usta, by,
                po chwili wahania,
                odpowiedzieć.</p>
            <p class="paragraph">- Jestem obłożony rozmaitymi klątwami – mówiąc to, czuł się głupio niczym bajarz
                prawiący niestworzone
                rzeczy. – Jedna z nich plącze mi język za każdym razem, gdy próbuję pochwalić się przy piwie tym, co
                robię.
                Nie pojmiesz mego bełkotu, a mnie z wysiłku łeb tak rozboli, że krwotoku dostanę i bez przytomności ci
                tu
                padnę. W taki sposób wiedźmy chronią swoje tajemnice.</p>
            <p class="paragraph">- Aha – zmartwił się kościelny kat, bezkrytycznie uznawszy słowa franta za absolutną i
                wyczerpującą prawdę.
                Po głębokim namyśle, o czym świadczyło pocieranie podbródka, zadał pytanie. A zrobił to
                konfidencjonalnie.
                Trochę też po przyjacielsku i nawet odrobinę proszalnie, przez co Ginter uległ wrażeniu, iż, chcąc nie
                chcąc, wplątał się w spisek przeciw czarownicom. – A pokazać mógłbyś?</p>
            <p class="paragraph">- Chyba tak – mruknął tropiciel niepewnie, wzruszając ramionami. – Choć przyznam, że
                jeszcze żaden
                śmiertelnik nie obserwował mnie przy robocie.</p>
            <p class="paragraph">- Ha! – Burchard tak się rozpogodził, że z tej uciechy serdecznie prasnął Gintera w
                plecy, a na jego surowym
                obliczu po raz pierwszy zagościł w pełni rozwinięty uśmiech, godny zdrowego na umyśle człowieka. – Jakże
                ja
                miłuję pionierstwo – podekscytowany, znów zaczął spacerować po kaplicy. – Zamień ją w wiedźmę – wskazał
                nieboszczkę z rozczepioną głową. – Koniecznie chcę to zobaczyć – rozentuzjazmował się, Ginter zaś
                popatrzył
                nań ponuro, ale też jak na idiotę.</p>
            <p class="paragraph">- Do tego potrzebuję żywej niewiasty i zgody, a właściwie polecenia którejś z
                czarownic. Niestety jedyna w
                tej okolicy leży tutaj – łowca spojrzał na zwłoki skulone w kałuży krzepnącej krwi. Zaskoczony przy tym,
                że
                klątwa pozwoliła mu przedstawić dosyć istotny, w jego mniemaniu, tajnik wiedźmiego rzemiosła.</p>
            <p class="paragraph">- Oh – Burchard zmarkotniał, ale tylko na moment, gdyż zaraz wpadł mu do głowy pomysł
                zaradczy. – Ożyw ją
                zatem i poproś o zgodę, a jeśli nieskora do współpracy będzie, ja prosić zacznę.</p>
            <p class="paragraph">- To tak nie działa – łowca ostrożnie cedził słowa, zapewne w obawie, że przekleństwo
                zaraz zrobi mu psikusa
                w odwecie za paplanie. – Mogę ją zbudzić, lecz to ożywieniec będzie, nie wiedźma. Chociaż po prawdzie
                dotąd
                nie ożywiałem trupa czarownicy, więc kto wie… – zawiesił słowo w cmentarnej ciszy, wyobrażając sobie
                ożywioną córę uroczysk. – Stanowczo jednak odradzam – zląkł się własnej imaginacji. – Takie wiedźmie
                zombie
                może okazać się o wiele bardziej niebezpieczne niż zwyczajne.</p>
            <p class="paragraph">- Ha! – Inkwizytor ucieszył się wylewnie jak dziecko. – Koniecznie zacznij od niej.
                Zobaczymy, co się stanie
                – przyskoczywszy do tropiciela, objął go życzliwie. – Teraz i ty będziesz pionierem. Czyż to nie
                ekscytujące? – Wrócił do nieboszczki ze zmasakrowaną głową. – Potem ożywisz ją, a tego tutaj… –
                egzaltował
                się niby szkrab w pijalni czekolady, podbiegając do dogorywającego na ławach sukiennika. – Tego tutaj… –
                zastanowił się chwilę, po czym spojrzał psotnie na Gintera. – Zaskocz mnie – zażyczył sobie i jak tylko
                wdrapał się na bezładną kopę ław z zamiarem wyłożenia się na nich i podziwiania łowcy w akcji, te runęły
                wraz z nim, do reszty gruchocząc rzemieślnika, a tym samym kończąc jego żywot. – To nie był dobry pomysł
                – w
                zawstydzeniu wymamrotał pod nosem, zbierając się z podłogi. Zaraz jął się rozglądać za innym miejscem, z
                którego mógłby obejrzeć spektakl. Na łożu brzydził się rozsiąść, choć wyglądało mu na niezwykle wygodne.
                Ostatecznie wsparł się o ścianę, gdzie złożywszy ręce na piersi, wlepił w franta wyczekujące spojrzenie
                ciemnych oczu.</p>
            <p class="paragraph">Ginter odchrząknął, chcąc wyzbyć się tremy, po czym przeniósł ciało wiedźmy z posadzki
                pod ukwiecony
                baldachim. Zdjąwszy spodnie, zadarł trupowi, trzeba to powiedzieć, zgrabne nogi na brzuch i przystąpił
                do
                czynu. Inkwizytor przyglądał mu się uważnie, a wszelka wesołość uleciała z niego, zdatnie odegrawszy swą
                rolę.</p>
            <p class="paragraph">- Miałeś rację, Eberhardzie – mruknął, wspominając kolegę po fachu. – Szkoda, że już
                nie żyjesz – zaszedł od
                tyłu pogrążonego w procederze nekrofilii Gintera. Dobytą spod płaszcza pałką bezceremonialnie trzasnął
                zboczeńca w potylicę, pozbawiając go przytomności.</p>
            <p class="paragraph">W świetle ponurego dnia nawet kolorowe witraże kaplicy wydawały się szare. Mgła uparcie
                snuła się po
                cmentarzu, nie dając się przegnać słońcu, okazjonalnie zerkającemu na mogilną dolinkę przez niewielkie
                rozdarcia w ołowianym nieboskłonie. Pod cmentarną bramą spętaną suchymi pnączami bluszczu warowało
                kilkunastu cierniowych braci. Instygator kazał czekać, to czekali. Ponura aura miejsca wprawiła ich w
                smętny
                nastrój, lecz zaraz się poderwali, gdy doszedł ich tłumiony zgniłymi liśćmi odgłos kroków. Na widok
                inkwizytora odetchnęli z ulgą.</p>
            <p class="paragraph">- Leży w kaplicy. Nieprzytomny i z fujarą w martwej wiedźmie – odpowiedział instygator
                pytającym spojrzeniom
                zakonników, wskazując głową kierunek, z którego właśnie przyszedł. – Zabierzcie go wraz z trupami.</p>
            <p class="paragraph">- Te, co się między mogiłami walają, też mamy pozbierać? – Spytał jeden z zakonników,
                przytaknąwszy
                poleceniu kościelnego kata. Burchard spojrzał nań zaskoczony, więc ów pospieszył z wyjaśnieniem. – Na
                obrzeżach cmentarza znaleźliśmy zwłoki miejscowych parobków. Ich ciała wyglądają paskudnie, jakby zaczął
                je
                oprawiać dobrze obeznany w fachu rzeźnik. Nieludzki zapewne. Coś mu jednak przeszkodziło.</p>
            <p class="paragraph">- Nieludzki, powiadasz – zastanowił się inkwizytor.</p>
            <p class="paragraph">- Zaiste. Nie sądzę, by człowiek, choćby nikczemnik, miał ciągoty do takiego
                bestialstwa.</p>
            <p class="paragraph">- No tak – zgodził się instygator. – I je zatem do klasztoru zabierzcie – dodał po
                chwili zastanowienia,
                wywołując poruszenie wśród kilku zakonników.</p>
            <p class="paragraph">- Panie Burchard – z grupy wystąpił najstarszy z nich. Bródkę miał siwą, a łysinę
                przykrytą kolczym
                kapturem. Z ocienionych krzaczastymi brwiami oczu patrzył mu ogrom doświadczenia w walce z plugastwem.
                Ogrom, zaprawiony boskim natchnieniem oraz niezmiernym uprzedzeniem do rzeczonego plugastwa i wszelkich
                związanych zeń praktyk. – Przedstawcie nam, panie Burchard, należycie, co macie w zamiarze – poprosił
                pokornie, acz surowo. – Bo chyba nie chcecie wszetecznikiem i trupami przeklętymi klasztoru nam
                bezcześcić –
                zapatrzył się podejrzliwie na kościelnego kata. Tenże, zawiesił nań ciężkie spojrzenie, w którym jawiło
                się
                posępne oblicze majestatu Płomiennego Oficjum.</p>
            <p class="paragraph">- Zbożny cel uświęca środki, bracie – wcale nie zabrał się do abstrakcyjnej mowy, co
                mogłaby być
                natchnieniem dla heroicznej walki ze złem. Mówił za to konkretnie, wręcz pragmatycznie. – Jeśli chcecie,
                by
                mieszkańcy Wachtoru i okolic znów ślepo was słuchali, a datki na klasztor łożyli hojne jak za starych
                dobrych czasów, kiedy padały czarne deszcze, pomożecie nowemu władcy przywrócić cesarstwu dawną
                świetność –
                tutaj zamilkł na chwilę, by dać zakonnikom czas na zgodne przytaknięcie. Usatysfakcjonowany ich niemym
                poparciem, potoczył myśl dalej. Tym razem, rozpędzając się na masywnych kołach inkwizycyjnej demagogii.
                –
                Naszym zadaniem jest pokazać pospólstwu wroga paskudzącego cesarstwo niby gangrena. Plugastwo na naszych
                ziemiach nazbyt jest przetrzebione, przez co ludzie zapomnieli o bojaźni bożej i zanadto się rozpasali w
                bezbożności. By zawrócić ich na właściwą drogę, pomożemy wyjść doń plugastwu z pieleszy. Niech wszech
                przeraża, a strwożonych pod naszą obronę zagania. To będzie dobre remedium na toczące naród zaprzaństwo.
                A
                gdy już Gottland nasz odpowiednio się zdyscyplinuje i wzmocni w walce ze złym we własnych granicach,
                poniesiecie cierń na wschód. Do pogańskich krain i dalej na południe do amazońskiego imperium. Cały
                świat
                wówczas padnie na kolana przed wami, dumnymi rycerzami jedynego Boga.</p>
            <p class="paragraph">Część zakonników oczyma wyobraźni ujrzała siebie kroczących w splendorze przez bogactwa
                tego świata.
                Instygator widząc ich miny, skonstatował z zadowoleniem, że nie będzie musiał więcej strzępić języka.
                Trapiło go tylko to, że pośród przekonanych nie znalazł się zakonnik z siwą bródką, co zdawał się być na
                tyle opiniotwórczym mężem zakonu, iż należało się zeń liczyć.</p>
            <p class="paragraph">- Nie wiem, czy ja się dobrze wyznaję w waszych płomiennych słowach, panie Burchard –
                siwobrody brat
                przedstawił sprawę jasno i spokojnie jak na wstrzemięźliwego duchownego przystało. – Chcecie pielęgnować
                plugastwo, by rozpleniło się na naszych ziemiach?</p>
            <p class="paragraph">- By potem wypalając je, przywrócić cesarskiemu ludowi utraconą bogobojność i
                dyscyplinę. Toż to filary
                świętej krucjaty – inkwizytor uzupełnił wypowiedź zakonnika, a zrobił to niecierpliwie, nawykły do
                bezdyskusyjnego posłuchu. Tutaj jednak musiał się nieco hamować z rozkazywaniem, jako że nie miał do
                czynienia z pospólstwem, jeno ludźmi wyższej rangi.</p>
            <p class="paragraph">- Szczuć plugastwem boże dzieci? – Stary zakonnik pokiwał przecząco głową, przez co
                kościelny kat
                zniecierpliwił się do reszty. Już miał przytłoczyć adwersarza cesarskimi oraz patriarchalnymi
                umocowaniami z
                pełnym poparciem Płomiennego Oficjum włącznie, gdy wtrącili się pozostali bracia.</p>
            <p class="paragraph">- Nie szczuć, jeno uczyć, Albrechcie – przysadzisty cierniowiec z blizną pod okiem
                zagadnął tego z siwą
                bródką. – To jest z bliska pokazywać ułomnemu w wierze ludowi, co znaczy oddalić się od Boga, złemu na
                uciechę.</p>
            <p class="paragraph">- A złe wszakże aplikować będziem powoli i pod kontrolą – dodał inny zakonnik,
                nikczemnej postury i z
                podartą tuniką, patrząc pytająco na inkwizytora, który niemym przytakiwaniem potwierdził każde jego
                słowo.</p>
            <p class="paragraph">- Lekcja to i dla nas niesłychanie cenna będzie – trzeci zakonnik wprawdzie był nijaki,
                lecz porywał
                entuzjazmem. Burchard będąc pod wrażeniem namaszczenia, z jakim ów mówił, poważnie się zastanowił, czy
                nie
                zwerbować go w szeregi inkwizycji. – Żywię nadzieję, że wysługując się plugastwem, wyznamy się w nim
                znamienicie, co wszakże pomoże nam w dalszej zeń walce. Pozyskaną tym sposobem wiedzę przekażemy
                kolejnym
                pokoleniom braci. Cierniowy zakon stanie się potężny i szanowany jak samo cesarstwo.</p>
            <p class="paragraph">- Na co nam głębiej w plugastwie się rozeznawać, skoro do trzebienia go nie trzeba nam
                więcej niźli ognia i
                miecza? – Spytał rosły zakonnik skłaniający się ku poglądom brata Albrechta. Odpowiedź, i to nie jedną,
                dostał natychmiast ku uciesze instygatora.</p>
            <p class="paragraph">- Wroga swego znaj lepiej niźli siebie samego – rzucił ktoś z tyłu.</p>
            <p class="paragraph">- Ogień ogniem zwalczaj – dorzucił ktoś jeszcze.</p>
            <p class="paragraph">- Nie taki diabeł straszny…</p>
            <p class="paragraph">- Wystarczy! – Burchard uciął dysputę uznawszy, że bez jego interwencji nie znajdzie
                ona zakończenia godnego
                powagi duchownego stanu. Potem zwrócił się do zakonnika z siwą bródką. – Co powiesz, Albrechcie, po
                zapoznaniu
                się z opiniami braci?</p>
            <p class="paragraph">Nagle wiatr powiał mocniej. Trącane przezeń skrzydła cmentarnej bramy jęły zawodzić
                żałośnie, jakby
                opłakiwały los plugastwa, któremu przyszło i przyjdzie żyć w granicach cesarstwa.</p>
            <p class="paragraph">Albrecht uśmiechnął się na ten lament. Dobywszy miecza, uniósł go nad głowę i zaśpiewał
                donośnym barytonem,
                porywając za sobą resztę braci.</p>
            <div class="note note--song">
                Ojciec nasz z cierni żywy wstał,<br>
                przykład on nam wszem dał,<br>
                iż my też mamy z martwych powstać,<br>
                z Cierniowym Bogiem światu królować.<br>
            </div>
            <p class="paragraph">Dumny śpiew zakonników niósł się z zamglonej dolinki na całe Trupie Gaje. Usłyszały go
                frunące pod niebem
                wrony. Usłyszeli jadący gościńcem chłopi. Usłyszała i cmentarna baba, co nieopodal starego rzecznego
                koryta
                gotowała w rondlu niemowlę, jedno z drugim nocą dorwawszy gdzieś w Wachtorze.</p>
        </div>
    </main>
</body>

</html>