<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Jak wiedźma wiedźmie</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Jak wiedźma wiedźmie</h1>
        <h2>
            <a class="header__link" href="https://www.youtube.com/watch?v=aEH1YZt0Ki4&t=4142s" target="_blank"
                rel="noreferrer noopener">
                Dobrze się czyta przy Nature Soundscapes - Mystic Atmosphere of a Forest Lake<span
                    class="header__span">(otworzy
                    się w nowej zakładce).</span></a>
        </h2>
    </header>

    <main>
        <div class="textBlock">
            <p class="paragraph"> Wczesnym popołudniem, Miodunka zażywała kąpieli w rozpromienionych wodach
                błotomyjskiego jeziora. To wtedy
                zdybała ją Łaskotka.</p>
            <p class="paragraph">- Niecna czarownico! – Darła się, wyskoczywszy z szuwarów wprost na brodzącą przy
                brzegu wiedźmę. –
                Topielica z nad rzeki mnie wygadała, że cię zoczyła w towarzystwie młodzieńca. Zarzekała się, jak to
                rzeczna
                istota, iż tak urodziwego fircyka w życiu nie widziała… – tutaj rusałka zastanowiła się chwilę,
                odpływając
                spojrzeniem w pobliski tatarak. – Po prawdzie to ona martwa jest, więc rzec powinna, że w martwocie nie
                widziała, nie zaś życiu, ale mniejsza o to – nimfa zbywszy niecierpliwym gestem nieistotne, choć własne
                spostrzeżenie, ponownie naskoczyła na czarownicę. – Na moczarach się chędożyłaś ze swym oblubieńcem, po
                czym
                ów, miast do mnie na przyobiecane mi swawole przyjść, przed wczorajszym wieczorem znad jeziora wybył i
                tyle
                go widziano.</p>
            <p class="paragraph">- Wierzysz w to, co rzekła topielica? – Niewzruszenie i ze zwątpieniem spytała wiedźma,
                zgrabnie wymijając
                starą rusałkę w drodze na osłonięty tatarakiem brzeg.</p>
            <p class="paragraph">- A to niby czemu miałabym topielicy nie wierzyć, ha? – Poddenerwowana Łaskotka szła za
                Miodunką, rozbijając
                wodną taflę pazurzastymi stopami.</p>
            <p class="paragraph">- Bo to przecież demonica jest fałszywa, co jeno mami i w topiel wciąga. Albo też w
                pocałunkach, pozornie
                niewinnych a głębokich, ofiary swe topi – odparła rezolutnie i beztrosko, mocno w urodzie kontrastująca
                z
                nimfą czarownica.</p>
            <p class="paragraph">- Nie taka jest ona diablica straszna jak ją malują, a ty zaś wiedźma jesteś, to i
                powinnaś się lepiej na
                demonach wyznawać niźli ludek pospolity – kazytka obyta z wodą, nie dawała się spławić. Poirytowana jej
                natręctwem Miodunka naraz się zatrzymała. Odwróciwszy się doń nagle, pchnęła ją wskazującym palcem.</p>
            <p class="paragraph">- Stara jak brzoza jesteś Łaskotka, a głupia jak koza. Nie wiesz, że topielica to
                mordercza istota, co
                podstępem ludzi wabi i z topienia ich na śmierć, życiową… – wiedźma urwała myśl, by na szybko ją
                skorygować.
                – Właściwie to trupią satysfakcję czerpie? Wszak to samobójczyni jest, co śmierci się oddała, nie
                zdzierżywszy cierpienia, przez człowieka zadanego. Teraz potępiona, okazji do pomsty zawżdy i wszędy
                szuka.
                Przeto z natury, nie z upodobania, występna i podstępna jest. Jednako wobec wszystkich – czarownica nie
                czekając na ripostę kazytki, skierowała się na brzeg, gdzie czekało na nią rozwieszone na gałęzi skąpe
                przewiewne giezło.</p>
            <p class="paragraph">- Nieprawda – zaperzyła się rusałka. – Rzęśla taka nie jest – Łaskotka podążając
                uparcie za czarownicą,
                nagle zatrzymała się w półkroku. Robiąc niepewną minę, złapała się za pofałdowany brzuch. – Zaraz wracam
                –
                oświadczywszy hycnęła w tatarak, skąd po chwili ku obrzydzeniu Miodunki, zaczęły rozbiegać się donośnie
                odgłosy biegunki.</p>
            <p class="paragraph">- Ja się tutaj zwykłam kąpać, obrzydliwa babo! – Wrzasnęła oburzona czarownica, na co w
                odpowiedzi doszło ją
                z szuwarów żarliwe w bolesnym postękiwaniu zapewnienie.</p>
            <p class="paragraph">- Łeb se dam urżnąć, żem nigdy wcześniej tu nie srała.</p>
            <p class="paragraph">- Co z tego, skoro teraz wodę mi paskudzisz!</p>
            <p class="paragraph">- Toż to się rozpłynie w tak dużym akwenie. Śladu po sobie nie zostawi.</p>
            <p class="paragraph">Wiedźma przysłoniła ręką usta, targnięta wymiotnym odruchem.</p>
            <p class="paragraph">- Lepiej stąd pójdę, nim i ja wodę zapaskudzę – dotarłszy do leżącego na brzegu drzewa,
                wcisnęła się w
                kwieciście haftowane giezło. Celowo krótkie i kuse, by nie kryć tego, co ładne. Wtenczas kazytka wylazła
                z
                tataraku. Minę wciąż miała nietęgą, bynajmniej nie zawstydzoną.</p>
            <p class="paragraph">- Nigdy więcej zdechłej ryby nie zeżrę – gderała pod nosem, trzymając się kurczowo za
                poznaczony liszajami
                brzuch. Naraz oczy jej zrobiły się wielkie, ale z powodu zgoła innego niż jelitowe mecyje. – Zaczekaj
                Miodunka! – Puściła się w pokraczny bieg za oddalającą się ku drzewnej chatce czarownicą. Ta znowuż, jak
                tylko zobaczyła podrygującą w jej kierunku rusałkę, z miejsca się zatrzymała, unosząc rękę w
                ostrzegawczym
                geście.</p>
            <p class="paragraph">- Nie zbliżaj się do mnie, paskudna starucho! Palce i łydkę masz osra… Nie zbliżaj się
                mówiłam! Jeszcze
                jeden krok, a mimo mdłości mnie dręczących, w łeb ci wejdę i zeżreć każę całe to gówno, co żeś w
                szuwarach
                zostawiła!</p>
            <p class="paragraph">Leciwa nimfa skrobiąc się frasobliwie po głowie, obejrzała się na przybrzeżne zarośla.
            </p>
            <p class="paragraph">- Prędzej wypić niż zeżreć bym to musiała, bo mnie jakoś tak wyjątkowo wodniście prze…
            </p>
            <p class="paragraph">- Zamilcz!</p>
            <p class="paragraph">- Co żeś się taka wrażliwa zrobiła, ha? – Żachnęła się kazytka. – Przy tych twoich
                obrzydliwościach, co je
                trzymasz w wiszących koszyczkach u siebie w chatce, moja sraka jest niczym…</p>
            <p class="paragraph">- Dosyć! – Całe szczęście, że Miłko jej nie tknął, pomyślała czarownica, uspokajając
                żołądek miarowym
                oddechem. Po niej brzydziłabym się choćby do niego zbliżyć. Kolejny mój kochanek poszedłby wówczas na
                zatracenie. – Idź precz, Łaskotka! – Zażądała, chłoszcząc rusałkę wściekłym spojrzeniem.</p>
            <p class="paragraph"> - Nigdzie nie pójdę – zacietrzewiła się nimfa, postępując śmiały krok do przodu. –
                Chłopa swego u siebie
                gościłaś, a o danej mi obietnicy zapomniałaś – ostatnie słowo podkreśliła mocnym wydźwiękiem pretensji w
                chrypiącym głosie.</p>
            <p class="paragraph">- Kiedy Miłko z wojaży jeszcze nie wrócił – wiedźma szła w zaparte. – Topielicy coś się
                przewidziało albo
                interesanta jakowegoś, co do mnie zachodzą, za mojego chłopa wzięła.</p>
            <p class="paragraph">- Łżesz! – Rozdarła się kazytka, stawiając kolejny krok w kierunku czarownicy. – Rzęśla
                gadała…</p>
            <p class="paragraph">- Pal licho Rzęślę! – Miodunka w gniewie zacisnęła pięść. – Mnie kłamstwo zarzucasz, a
                słowom występnej
                upiorzycy wierzysz!?</p>
            <p class="paragraph">- Bo mnie ona nigdy w niczym nie zwiodła, kiedy ty nieustannie wodę z rozumu mi robisz
                i oczy mydlisz!</p>
            <p class="paragraph">- Wodę, to ja ci z rozumu po prawdzie zrobię, jeśli zaraz z oczu mi się nie stracisz! –
                Zagroziła czarownica,
                choć nawet w przypływie niemożebnej złości nie skrzywdziłaby rusałki. Ta dobrze o tym wiedziała. Znała
                serce
                drzewnej wiedźmy. W gruncie rzeczy dobre i tylko wobec głupich istot bezwzględne.</p>
            <p class="paragraph">- Cichaj, kobieto – Łaskotka naraz się zmitygowała. – Gościa w obejściu masz, widzę.
                Wstyd będzie, jeśli
                przy tej, zdaje się, znamienitej personie wyjdzie, o co się wadzimy i nie mam tu na myśli twojego
                chłopa,
                jeno…</p>
            <p class="paragraph">- Zamilcz, durna starucho – syknęła Miodunka. – Zaraz sama w sromotę nas wpędzisz –
                obejrzała się przez
                ramię. – A ta tutaj czego? – Wymamrotała pod nosem, niemiło zaskoczona.</p>
            <p class="paragraph">Na inkrustowanym krześle z wysokim oparciem siedziała sobie ciemnoskóra dziewoja. Nogę
                miała elegancko
                założoną na nogę, ale tak, że ta wystając z rozcięcia w czarnej spódnicy razem z niemal połową tyłka,
                kusiła
                nieprzyzwoicie zgrabnym kształtem. Szkarłatny gorset podkreślał ostro wciętą talię i obfity biust, na
                który
                spływały ciemniejsze od nocy dredy. W ich gąszczu czyhały przebiegłe oczy.</p>
            <p class="paragraph">- Przepraszam, że się nie zapowiedziałam! – Zawołała z daleka, przybyła w gości dama.
                Śnieżnobiałe zęby
                odsłoniła w szerokim uśmiechu. Wprawdzie figlarnym, lecz skrycie wyrażającym udrękę. – Po drodze miałam…
                –
                urwała w pół zdania, nerwowo pocierając oparzeniową bliznę na ręce. – Nie tyle po drodze, ile po
                chmurze,
                więc pomyślałam, że wpadnę odwiedzić starą znajomą – znów się uśmiechnęła, a z jej pozornie beztroskiego
                i
                po prawdzie pięknego uśmiechu ponownie wychynęło strapienie.</p>
            <p class="paragraph">- Wy, czarownice, nie umiecie starzeć się z godnością – zawyrokowała kazytka,
                zazdrośnie i po cichu.</p>
            <p class="paragraph">- Przyganiał kocioł garnkowi – dyskretnie odparła Miodunka, idąc gościowi na powitanie.
            </p>
            <p class="paragraph">- Kocioł, to akurat bardziej tobie pasuje niż mnie – zripostowała rusałka, nie
                odstępując wiedźmy na krok.</p>
            <p class="paragraph">- Masz w zamiarze stanąć z gołą i osraną rzycią przed ekskluzywną kurtyzaną? – Spytała
                czarownica
                strofującym tonem licząc, że Łaskotka wysupła z siebie resztki godności i zdecyduje się zawrócić do
                jeziora.</p>
            <p class="paragraph">- Trzeba było mnie nie oszukiwać – odburknęła kazytka, nic sobie nie robiąc ze swej
                odrażającej prezencji,
                gryzącej się zawzięcie z nęcącymi obliczami obu wiedźm.</p>
            <p class="paragraph">- Zmieniłaś kolor – Miodunka szczerym ciepłym uśmiechem powitała wstającą doń z krzesła
                czarownicę. Kokietka
                ledwie zauważalnym drżeniem ust zdradzała coś, co gospodyni mogłaby wziąć za nieme wołanie o pomoc.</p>
            <p class="paragraph"> - I jak? – Spytała niepewnie, magiczna dama lekkiego obyczaju, przerzucając dredy z
                pleców na piersi. – Nie
                za ciemne do mojej karnacji? – Zadając to pytanie, ukryła za plecami spazmatyczny skurcz oszpeconej
                blizną
                ręki. Sprawiła przy tym wrażenie usiłującej wyznać coś dramatycznego. Miodunka nie widziała albo
                udawała, że
                nie widzi tych, zdawało się, mimowolnych aktów desperacji, dyskretnie wplątanych w pozornie normalne
                zachowanie przybyłej w gościach wiedźmy.</p>
            <p class="paragraph"> - Ładnie ci – zrecenzowała, sędziwa córa uroczysk, i zaraz odsunęła się na bok,
                krzywiąc się w grymasie
                obrzydzenia.</p>
            <p class="paragraph">- Może i mnie kolor byś zrobiła, co? – Kazytka prezentując potargany wiecheć włosów,
                niemal przylgnęła do
                śniadej wiedźmy. Ta zaraz od niej odstąpiła, zrażona fekalnym odorem. Miodunka w reakcji na ordynarne
                zachowanie Łaskotki spuściła wzrok i z zażenowaniem pokręciła głową.</p>
            <p class="paragraph">- Racz wybaczyć niestosowne zachowanie mojej sąsiadki, Astryldo – do koleżanki po fachu
                mówiła uprzejmie,
                spojrzenie dla rusałki miała zaś cięte. – Prosta to baba, co świata poza tutejszymi rozlewiskami nie
                widziała, a lekcje towarzyskiej ogłady od ropuch pobierała.</p>
            <p class="paragraph">- Powiedziała, co wiedziała, dziewka, co ino w giezłach łazi i w zgrzybiałym pniu
                mieszka – obruszyła się
                kazytka, patrząc pogardliwie na zaperzoną Miodunkę.</p>
            <p class="paragraph">- Och dajcie już spokój, dziewczyny – zainterweniowała kurtyzana, otwarcie rozbawiona
                tą niesnaską, ale też
                skrycie czymś udręczona. – Zdradzę Miodunce przepis na dobrą farbę – spoufaliła się z rusałką. –
                Najpierw
                jednak, jeśli Pani włościanka tutejszego jeziora nie ma nic przeciwko, chciałabym z koleżanką kilka słów
                zamienić w sekrecie.</p>
            <p class="paragraph">Kazytka, połechtana tytułem posesjonatki, przypisanym jej z iście dworską kurtuazją,
                przyjęła postawę
                nieledwie godną owego wyniesienia.</p>
            <p class="paragraph">- Już ci, nie mam żadnej obiekcji, nadobna panno – mówiła z nieprzystającą jej w żadnej
                mierze, szlachecką
                nonszalancją. – Wy się tu rozmówcie, a ja wtenczas w swym jeziorze się odświeżę – chciała zapewne udać
                się
                dostojnym krokiem wprost do wody. Zdawała sobie jednak sprawę, że tyłek i łydkę upaćkane ma rozrzedzoną
                postacią własnych odchodów. Ekskrementy, jakby nań nie patrzeć, jawiły się paskudną plamą na świeżo
                nadanym
                szlachectwie. Przezornie więc wycofała się w najbliższe krzaki. Stamtąd czmychnęła ku szuwarom.
                Pozostało
                jej mieć nadzieję, iż przybyła w gościach dama, nie zoczyła powodu tej jakże arystokratycznej rejterady,
                a
                jedynie jego odór poczuła.</p>
            <p class="paragraph">- Dlaczego mieszkasz w sąsiedztwie tak odpychającej istoty? – Zdziwiła się Astrylda,
                naprzemiennie kurcząc i
                rozprostowując palce zdrętwiałej ręki. Wciąż starała się ukryć drżenie dłoni, choć ktoś wystarczająco
                wnikliwy dostrzegłby w jej oczach, że wcale nie chciała tego robić.</p>
            <p class="paragraph">- Dobrze mi tu – mówiła pogodnie, sędziwa wiedźma, zapraszając gestem do drzewnej
                chatki. – Przyroda
                spokojna, ludzie weseli, miód pyszny i do głowy uderza jak powinien… – Miodunka zachwalałaby okolicę
                dalej,
                lecz nie miała pewności, czy Astrylda ją słucha. Rozpustna czarownica sprawiała wrażenie spłoszonej
                niespokojnymi myślami, kłębiącymi się w głowie niby burzowe chmury. Do tego nieustannie pastwiła się nad
                ręką, na której miała okropną pamiątkę po oparzeniu. Tarła tę bliznę maniakalnie, jakby popadła w
                obsesję na
                jej punkcie. Mimo, że robiła to ukradkiem, Miodunka nie mogła oprzeć się wrażeniu, iż ma do czynienia z
                poważnie znerwicowaną kobietą, żyjącą pod niewypowiedzianą presją. Nie zapamiętała jej takiej ze zlotu
                sabatów. W życiu rozpustnicy musiało się coś zmienić, ale drzewna czarownica nie chciała w to wnikać, ni
                zważać na zastanawiające zachowanie.</p>
            <p class="paragraph">Ot choroba weneryczna sroga jakaś, co pewnie dłuższej kuracji wymaga, zbagatelizowała w
                duchu.
                Usadziwszy Astryldę w wiszącym koszu, usiadła na zydlu, podając kurtyzanie kubek mocnego półtoraka.
                Śniada
                wiedźma skosztowała trunku z wprawą znawczyni wybornych procentów. Kiedy tak sobie waloryzowała
                błotomyjski
                przysmak, jej twarz zaprezentowała się w trzech degustacyjnych aktach. Początkowo rozanielona aksamitną
                słodyczą, zaraz odmalowała się łzawym zdumieniem, by w końcu wielkimi oczyma dać wyraz zachwytowi
                korzennym
                posmakiem.</p>
            <p class="paragraph">- Pyszne – wykrztusiła, ocierając łzy z kącików oczu. – I bezlitosne – dodała z
                uśmiechem zaskoczenia,
                bawiąc gospodynię.</p>
            <p class="paragraph">- Mojej roboty – pochwaliła się Miodunka, przyglądając się Astryldzie podejrzliwie. –
                Mów, ale bez owijania
                w bawełnę. Co cię tu do mnie przywiało? Wiem przecież, iż dwóch takich miejsc dla ciebie interesujących
                na
                padole nie ma, co by je dało się tak połączyć, że lecąc z jednego do drugiego, po drodze by ci do mnie
                było.
                Czy tam, po chmurze.</p>
            <p class="paragraph">Rozpustnica roześmiała się perliście, chcąc zatuszować desperację i zarazem nie chcąc
                się kamuflować, lecz
                coś ją do tego zmuszało. Miodunka widziała to wyraźnie, ale nie obeszło jej to. Jako sędziwa czarownica,
                z
                zasady nie była przychylna wiedźmie, która zamiast wiedźmić jak należy, bawiła się w politykę i nierząd.
                Ponoć jedno z drugim się wiązało i tworzyło świetne warunki do snucia Szkarłatnej Baśni, niemniej do
                Miodunki nie przemawiały takie awangardowe metody.</p>
            <p class="paragraph"> - Trzeba ci było lecieć do gospody, a nie głowę mi zawracać – zniecierpliwiła się,
                drzewna córa uroczysk,
                patrząc na Astryldę, jak ta niczym wyposzczony opój przyssała się do kubka z miodem. Srogi trunek szybko
                przemienił szczebiot nierządnicy w wykrztuśny chichot, a z jej mocno umalowanych oczu wycisnął kolejną
                porcję łez.</p>
            <p class="paragraph">- Faktycznie, siostro – rozebrana błotomyjskim specjałem, chichrała się absolutnie
                swobodnie. – Mieszkasz na
                takim za… – jej wargi wypuściwszy niedokończone słowo, namiętnie zdradzały, że język właśnie składa się
                do
                wypowiedzenia litery d. Usta, chcąc nie chcąc, zaraz złożyłyby się nie tyle do pocałunku, ile na kształt
                otworu wylotowego dla zgłoski u. Jednak oczy upitej trzpiotki świadczyły, iż skryty zań umysł w porę
                zdołał
                wyhamować pochopny ozorek. Teraz, w gorączce myśli poszukiwał przyjaznego synonimu dla zapewne niemiłego
                gospodyni słowa. Koniec końców, figlarnie rozchylone wargi i tak się złożyły w całuśną formę, lecz nie
                dla
                całowania. – …Uboczu! – Zakrzyknęła czarownica, poklepując się w swej imaginacji po ramieniu za to, że
                tak
                ładnie wybrnęła. – Żyjesz całkiem na uboczu – mówiła rozegzaltowanym głosem. – Tak daleko od wszystkiego
                i
                po chmurze do niczego, iż nie ma co ukrywać, że przyleciałam ja tu do ciebie nie bez powodu.</p>
            <p class="paragraph">- Bynajmniej nie towarzyskiego – skwitowała, sędziwa wiedźma. Łyknąwszy miodu sapnęła i
                chuchnęła. Też nie
                omieszkała zauważyć, że trunek przyniósł Astryldzie wytchnienie. Najwyraźniej od czegoś, co przygnało ją
                tu
                nad błotomyjskie jezioro, nie do końca w zgodzie z jej wolą.</p>
            <p class="paragraph">- No coś ty, Miodunka – oburzyła się żartobliwie, kurtyzana. – Gdybyś ty była paskudną
                zołzą, nie leciałabym
                tu do ciebie taki kawał chmury, choćbym nie wiem, jak ważną sprawę miała.</p>
            <p class="paragraph">- Paskudna, to ja na pewno nie jestem – zaznaczyła, drzewna czarownica. Nad jej uroczym
                uśmiechem topazowe
                oczy łypały wścibsko niby dwie przesiadujące w oknach sekutnice, co to wszystko widzą, wiedzą i nigdy
                niczego dobrego nie powiedzą. Astrylda dla Miodunki była wiedźmą dalece kontrowersyjną. Wcale nie
                dlatego,
                iż sabat do którego należała, pieczętował się nader nieprzyzwoicie. Rzecz inna budziła w Miodunce
                ambiwalentne uczucia. Zaczynała się pod lewym obojczykiem rozpustnej wiedźmy i dalej schodziła na
                częściowo
                przesłoniętą gorsetem pierś. Blizna wyglądała nieprzyjemnie jak upamiętnienie wyjątkowo bolesnego
                okaleczenia. Z kolei przez kryjący się pod dredami prawy policzek śniadej czarownicy przebiegała
                pamiątka po
                głębokim cięciu. Takich suwenirów Astrylda miała znacznie więcej na plecach i brzuchu. Co ciekawe bądź
                zatrważające, wszystkie te krzywdy rozpustnica wyrządziła sobie sama. Nim stała się czarownicą, romans z
                wiedźmim kochankiem uleczył ją z licznych ran na ciele i umyśle. Nie pozostawił po nich najmniejszych
                śladów, lecz ona koniecznie chciała pamiętać, jacy potrafią być mężczyźni. Dlatego, już jako kobieta
                zdolna
                manipulować umysłami, znająca sekretną wiedzę o substancjach padołu, ku pamięci poprzedniego życia
                pocięła
                się straszliwie. Wiernie odtworzone blizny nie pozwalały jej zapomnieć i napędzały do działania. Nad
                wiedźmienie przedkładała niszczenie mężczyznom życia. Zwłaszcza tym bogatym i wpływowym. Ze szczególną
                satysfakcją i wyjątkowo dosadną bezwzględnością rujnowała wszelkich stręczycieli oraz handlarzy
                kobietami.
                Może przez to właśnie Miodunka ugościła ją serdecznie, zamiast zatrzasnąć przedeń popękane drzwi
                drzewnej
                chatki. I może dlatego też ignorowała jej dziwne zachowanie, uznając je za manifestację spaczonego
                traumatycznymi przeżyciami umysłu. Pewnym natomiast było, iż sędziwa wiedźma nie wiedziała, co myśleć o
                koleżance po fachu. Z jednej strony powinna ją potępić za to, że nie wywiązywała się ze zobowiązań wobec
                zimozmor. Z drugiej jednak była pełna podziwu i uznania dla jej starań na rzecz kobiecej emancypacji.
                Sama w
                tej materii prowadziła nad błotomyjskim jeziorem daleko posunięte eksperymenty, mające na celu dać
                kobietom
                fizyczną przewagę nad mężczyznami. Niekoniecznie w aspekcie siły. Wprawdzie w swych badaniach wciąż
                pozostawała bez sukcesów, ale nie poddawała się. W pryzmacie tychże wysiłków, Astrylda była dla niej,
                można
                by powiedzieć, inspirującą bohaterką.</p>
            <p class="paragraph">Bohaterką, co właśnie opróżniała drugi kubek palącego nektaru, z miną przy tym napiętą,
                jakby w gardle i
                przełyku wybuchł jej pożar.</p>
            <p class="paragraph"> - Nie będę z tobą gadać niby z mężczyzną, Miodunka – hardo rzekła kurtyzana. Otarłszy
                łzę z kącika oka,
                odstawiła puste naczynie na sękaty stoliczek. – Powiem wprost jak wiedźma wiedźmie – nierządnica
                spauzowała
                wymownie, pozwalając ciszy zaanonsować rzecz, którą miała do powiedzenia. – Trzeba się nam wszystkim
                sabatom
                rozmówić w kwestii hagalmorskiego łowcy przygód, co go sobie zaklepałyśmy na kochanka.</p>
            <p class="paragraph">Sędziwa czarownica popatrzyła na Astryldę ni to ze zdziwieniem, ni zaskoczeniem.</p>
            <p class="paragraph">- Co masz na myśli? – Spytała jakoś tak podejrzliwie i z uprzedzeniem, na co
                rozpustnica z rozchichotanej
                trzpiotki w oczach stała się poważna i rzeczowa, jakby nagle wytrzeźwiała. Miodunka będąc pod wrażeniem
                tej
                odmiany, pomyślała, że być może nierządnica jest w mocy uroku, ale zaraz odrzuciła tę myśl, gdyż to
                przecież
                niemożliwe. Wszak wiedźmy odporne są na klątwy i uroki. Nawet te prastare, dawno nie rzucane.</p>
            <p class="paragraph">- Uważam, że Hagalmorczyk najpierw powinien trafić do naszej szkoły – Astrylda mówiła
                nad wyraz sprawnie jak
                na upojoną alkoholem kobietę. Powróciła też do natrętnego pocierania blizny na ręce, wzbudzając w
                Miodunce
                nową podejrzliwość.</p>
            <p class="paragraph"> Sama się przypiekła dla upamiętnienia czegoś, czy może nieopatrznie wsadziła gdzieś
                łapę? Zastanawiała się w
                duchu, drzewna wiedźma, przyglądając się nierządnicy spod ciemnych wachlarzy grubych rzęs.</p>
            <p class="paragraph"> - Bo widzisz, moja droga – kontynuowała rozpustnica, pouczająco, by nie rzec
                protekcjonalnie – to jest
                barbarzyńca, bestia, potomek krwiożerczych demonów, szaleniec, co w sercu ma…</p>
            <p class="paragraph">- Do rzeczy, kobieto – zniecierpliwiła się gospodyni. Astrylda obrzuciła ją
                kalkulującym spojrzeniem, trąc
                rękę natarczywie, jakby usiłowała zetrzeć zeń szpetną bliznę.</p>
            <p class="paragraph">- Nie porzuci wojowniczego życia dla tkliwego romansu – wypaliła i natychmiast
                zamilkła, być może dając
                zasianej myśli spokojnie wykiełkować w umyśle sędziwej czarownicy. Albo też pragnęła powiedzieć coś
                jeszcze,
                lecz nie mogła, ściśnięta za gardło szponami niewidzialnej siły. Miodunka przypatrywała się kurtyzanie
                uważnie, zastanawiając się nad jej psychiczną stabilnością. Rozpustnica sprawiała wrażenie ofiary, co w
                skrytej desperacji szukała ucieczki z własnego umysłu. Oczy były u niej niczym więzienne kraty, zza
                których
                w nadziei wyglądała upragnionej wolności. – Z całym szacunkiem dla ciebie i sióstr z twojego sabatu –
                dusiła
                się własnymi słowami, bez mała walcząc z samą sobą – nie widzę warga wędrującego od kochanki do kochanki
                z
                lutnią na plecach, wciśniętego w rajtuzy, dublecik i z błazeńską czapeczką na głowie. Nie urobicie go po
                swojemu, chyba że wypierzecie mu umysł urokami, ale przecież nie o to nam chodzi. Czyż nie?</p>
            <p class="paragraph">Miodunka wciąż milczała niby zaklęta w kamień. Tego, co działo się w jej głowie, nie
                zdradziła najmniejszym
                gestem. Nawet nie mrugała. Astrylda, mimo iż targała nią osobliwość pokroju paranoidalnej schizofrenii,
                nie
                dała się stropić przenikliwemu spojrzeniu sędziwej wiedźmy. Nieustannie pocierając bliznę i co chwila
                uskakując głową, zdawałoby się, przed napastliwą osą, której przecież w drzewnej chatce nie było, mówiła
                mocnym, pewnym głosem. Ewidentnie coś ostatecznie weń zatriumfowawszy nad jej wolną wolą, przemawiało
                przez
                nią tonem nieznoszącym sprzeciwu.</p>
            <p class="paragraph">- Hagalmorscy mężczyźni nie znają świętości poza kobiecością. Dla nich gwałt czy
                stręczycielstwo to
                najgorsze z możliwych bluźnierstw. W naszej szkole ujarzmimy naznaczonego nam kochanka jego własnymi
                porywczymi namiętnościami.</p>
            <p class="paragraph">- Skórę na niedźwiedziu dzielisz, Astrylda – odezwała się wreszcie, gospodyni.
                Ostrzegawczo surowym, również
                cynicznie znudzonym głosem – Nie rozumiem, dlaczego do mnie z tym przyleciałaś, nie zaś do rektorki
                naszej
                szkoły.</p>
            <p class="paragraph">- Już z nią rozmawiałam – kurtyzana zaczęła się niecierpliwić, sprawiając wrażenie
                głęboko rozczarowanej
                lekceważącą postawą sędziwej wiedźmy. – Grzecznie wysłuchałam perory o przeznaczeniu i o tym, że los
                zdecyduje albo i Dola uprzędzie… – Nierządnica westchnęła ciężko, dając tym wyraz absolutnego braku
                wiary w
                podobne rzeczy, co mogłoby się wydać dziwne. Wszak i ona czarownicą była. – Nie będziemy przecież bawić
                się
                we wróżenie z zaparzonego ziela czy plucie w kości – mówiła z naciskiem, zaskakując samą siebie
                nieprzyjemnym tonem własnego głosu. – Musimy to zaplanować, nawiązać nić porozumienia. Jak inaczej z
                człowieka o demonicznym rodowodzie zrobimy kochanka nas wszystkich?</p>
            <p class="paragraph">- Przyznaj, że za drzwi cię wywaliła – Miodunka musiała się powstrzymywać, by nie
                parsknąć śmiechem. Choć po
                prawdzie stan, w którym znajdowała się Astrylda zaczynał ją poważnie nurtować, wręcz niepokoić.</p>
            <p class="paragraph">- Co proszę? – Spytała rozpustnica, wyrwana z zamyślenia bądź rozkojarzenia. Sędziwej
                czarownicy trudno było
                stwierdzić z czego akurat, gdyż kurtyzana zdawała się nieustannie wpadać z jednego w drugie.</p>
            <p class="paragraph">- Rektorka drzewnej szkoły. Wywaliła cię – uściśliła Miodunka, zwalczając nierozsądną
                chęć zanurzenia się w
                umyśle Astryldy.</p>
            <p class="paragraph">Rozpustna córa uroczysk ni stąd, ni zowąd odprężyła się, mówiąc lekko i swobodnie.</p>
            <p class="paragraph"> - Nie tyle wywaliła, ile dała do zrozumienia, że mamy siedzieć z założonymi rękami.
                Czekać, aż Hagalmorczyk
                sam do nas trafi, ale ja nie wierzę, by klątwa…</p>
            <p class="paragraph">- Obawiasz się, że ten mężczyzna wróci do domu, gdzie wpadnie zimozmorom w ręce, a te
                przekażą go nam,
                sędziwym wiedźmom, nie tobie. Albo też zatrzymają dla siebie.</p>
            <p class="paragraph">- Już ci mówiłam, że się wam nie podporządkuje, do cholery! – Rozzłoszczona wtrętem
                Astrylda, poderwała się
                z kosza. – Nie słuchasz mnie! – Zgromiła Miodunkę spojrzeniem, a ta pogratulowała sobie w duchu
                rozsierdzenia tego czegoś, co dotąd kryło się chytrze w słowach i zachowaniu nierządnicy. Nie zdradzając
                się
                z wnioskami, patrzyła sennie na zbieszoną wiedźmę niby na wschód jesiennego słońca. Kurtyzana, a raczej
                to
                coś, co się przezeń do drzewnej chatki przesączało, szybko ochłonęło i jeszcze raz spróbowało użyć mocy
                rzeczowego argumentu. Też być mogło, iż zupełnie się wycofało, dając rozpustnicy wolną rękę w namawianiu
                sędziwej wiedźmy. Tego Miodunka nie potrafiła rozgryźć, Astrylda zaś nie dała jej czasu do namysłu. –
                Zrozum
                kobieto, że jeśli nie przekonamy do siebie tego barbarzyńcy, nie tylko srodze zawiedziemy zimozmory, ale
                też
                zachęcimy ich siostrę do śmiałego upomnienia się o swoje.</p>
            <p class="paragraph"> - Jak rozumiem, ty go przekonasz – skwitowała gospodyni w demonstracyjnym
                niedowierzaniu, lecz kurtyzana nie
                dała się temu stropić. Rozpustnica sprawiała wrażenie wreszcie wyzwolonej. Wzlatującej na miotłach
                własnych
                przekonań, nikomu, ani niczemu niepodporządkowanych.</p>
            <p class="paragraph"> - Dam mu cel, który go uskrzydli – mówiła z zapałem, wręcz namaszczeniem. – Będzie
                polował na stręczycieli,
                kastrował gwałcicieli, obdzierał ze skóry handlarzy żywym towarem, zabierał kobiety z podłych zamtuzów,
                uwalniał je z kajdan... – znacząco zawiesiła myśl, dając jej chwilę, by wyrosła do rozmiarów heroizmu. –
                Przy mnie poczuje się spełniony i za to pokocha nas miłością naturalną, nie zaś wziętą z mocy klątw czy
                uroków.</p>
            <p class="paragraph">- Do czego jesteśmy ci potrzebne? – Miodunka niby zmieniając front, spytała łagodnie,
                jakby jej nie zależało
                albo była pewna swego.</p>
            <p class="paragraph">- Nie rozumiem – rozpustnica zmarszczyła brwi, siadając z powrotem w koszu.</p>
            <p class="paragraph">- Widzę, że twój pomysł na Hagalmorczyka dobrze jest przemyślany. Wyzwoliciel
                ciemiężonych kobiet –
                gospodyni zważyła to określenie w myślach wzorem specjalistki do spraw agitacji i propagandy. – Ładnie –
                zawyrokowała cierpko – ale gdzie w tym jesteśmy my, wiedźmy sędziwe i stodolne? – Astrylda rozchyliła
                usta,
                najwyraźniej chcąc odpowiedzieć, jednak spojrzeniem zdradzała konfuzję. Drzewna wiedźma postanowiła
                natychmiast to wykorzystać, by głębiej nierządnicę zdiagnozować, ale też wreszcie się jej pozbyć. –
                Przyznaj, że jestem ostatnią z naszej trzynastki, do której w sprawie poślubionego śmierci zaleciałaś –
                odstawiła kubek, wyrażając tym gestem chęć zakończenia spotkania. – Ja również w owym mężczyźnie wielkie
                nadzieje pokładam, niemniej zrobiłam już, co zrobić miałam. Powtórzę ci więc to, co już pewnikiem od
                każdej
                z moich sióstr usłyszałaś – przysunęła się do rozpustnej wiedźmy, wprowadzając konfidencjonalną
                atmosferę. –
                Klątwa, co żeśmy ją w czas zlotu na Hagalmorczyka rzuciły, jest potężna niczym Czarny Deszcz. Doli nici
                plącze, koleje losu przestawia i rzeczywistość do swej woli nagina. Wszelkie największe wysiłki w żadnej
                mierze po twej myśli spraw nie obrócą. A jeśli zaczniesz się z fatum za włosy brać i uparcie zeń
                szarpać,
                wnet osiągniesz efekt, ale przeciwny do zamierzonego. Jeśli warg ma trafić pierw pod twoje skrzydła, tak
                się
                stanie. A gdyby miało wyjść inaczej, nic z tym zrobić nie zdołasz i tylko srogiemu przekleństwu się
                narazisz.</p>
            <p class="paragraph">- Fatum, los, Dola… – Astrylda skrzywiła się w szyderczym grymasie, coraz mocniej
                pocierając bliznę na ręce.
                – Wszystko sprowadza się do tej, z którą przyjdzie nam stanąć w szranki, gdy upomni się o swego
                kochanka. To
                ona stoi na końcu każdej drogi, którą warg podąży. Ona. Nie zimozmory.</p>
            <p class="paragraph">- Mierzisz mnie! – Uniosła się Miodunka, ale wciąż siedząc na zydlu. – Nie po to na
                Jelenim Wzgórzu
                tańcowałyśmy, żeby teraz po padole za przyobiecanym nam mężczyzną ganiać, czy też za rękę do konkretnej
                szkoły go prowadzić. Ciekawsze mam ja rzeczy do roboty, niż tu z tobą po próżnicy gadać.</p>
            <p class="paragraph">- Po próżnicy, to my będziemy działać, gdy nas wszystkie Mora wykpi! – Wykrzyczała
                Astrylda Miodunce prosto
                w twarz. Zupełnie trzeźwo, a rozsądek z oczu jej patrzył, lecz tylko przez chwilę, gdyż zaraz pogrążyła
                się
                w tym swoim skrytym obłędzie. Nieledwie w amoku porywie wyskoczyła z kosza i wypadła z drzewnej chatki.
                Niemal razem z drzwiami.</p>
            <p class="paragraph"> - Co ty żeś się tak na tego Hagalmorczyka uwzięła!? – Zawołała za nią gospodyni,
                stając w progu wielkiego
                pnia.</p>
            <p class="paragraph">- Bo pierwszy raz podbieramy komuś kochanka! – Odparła ze złością kurtyzana, siadając
                zamaszyście na bogato
                inkrustowanym krześle. – Jak wiesz, nie podwędzamy go byle komu, ale ty wolisz udawać, że to nic
                takiego!</p>
            <p class="paragraph"> - Bo to jest nic takiego! – Sędziwa czarownica przestała się hamować licząc, że
                jeszcze bardziej sprowokuje
                to coś, co pętało nierządnicę. – Nie rób ze zwyczajnego potomka demonów, cholera wie kogo!</p>
            <p class="paragraph">- Tu nie o niego się rozchodzi! – Zakwiliła wściekle, rozpustnica, zaciskając rękę na
                krześle tak mocno, że
                aż od tego zbielały jej palce. – To jest pionek, którym, chcąc nie chcąc, musimy ruszyć w grze ze
                śmiercią!
                Nie pojmiesz tego, żyjąc na bagiennym zadupiu, pospołu ze starą rusałką i w sąsiedztwie zaściankowej
                osady
                śrubującej się na zacny gród! – Niemożebnie rozjuszona Astrylda wystrzeliła na krześle w przestworza,
                wyrywając przy tym z ziemi pokaźny strzęp darni. Również przyciskając do wody pobliską kępę oczeretu i
                zdmuchując Miodunce ze sznurka świeżo upraną sukienkę. Najporządniejszą, jaką miała.</p>
            <p class="paragraph">- A niech cię ze szczętem zeżre ta bestyja, co w tobie siedzi – złorzeczyła
                nierządnicy, drzewna wiedźma,
                wydzierając krzakom umorusaną i podartą kieckę. – Niech tę bestyję niestrawność po tobie złapie i
                niechaj
                ją, jak Łaskotkę, przegoni, co byś się w rzadkie gówno obróciła i taka już została – sędziwa czarownica
                zbiesiła się, ale tak na poważnie i do tego stopnia, że widać to było z całkiem odległych szuwarów.
                Kazytka
                przezornie postanowiła zeń nie wychodzić, by się przypadkiem nie narazić. Chochlik zaś, choć z gęby
                wyglądał
                na skończonego durnia, rozumu miał na tyle, by ukryć się w pniu powalonego drzewa. Natomiast
                człekokształtny
                ropuch na swoje nieszczęście nie wykazał się należytą roztropnością, za nic mając ostrzegawcze pomruki
                potarganego kocura. Znudzony łajdaczeniem się po jeziornych brzegach, wrócił do wiedźmiego obejścia,
                gdzie
                dla hecy wskoczył czarownicy pod giezło. Tak krótkie, że kiedy się schylała, ledwie tyłek jej
                przesłaniało.
                Zwykle brodawkowaty figlarz za coś takiego był częstowany siarczystą połajanką, co go tylko prowokowało
                do
                śmielszych zaczepek. Jednak tym razem, rzecz stała się inna. Miodunka w przypływie niepohamowanej złości
                wtargnęła pochopnie ropuchowi do głowy i zyskawszy nad nim absolutną kontrolę, zatrzymała mu serce.
                Zaraz
                zrobiło jej się przykro z tego powodu, ale nic już nie mogła poradzić. Nie miała dobrej passy. Najpierw
                pokłóciła się z kochankiem, a teraz z inną wiedźmą, najpewniej opętaną, choć to przecież niemożliwe. Do
                tego
                gnębiła ją wizja nieustannego użerania się z napastliwą kazytką. I jeszcze ci natarczywi interesanci, co
                zachodzili do niej niemal każdego dnia. Myśl o nich bezwzględnie odbierała Miodunce chęci do życia. Choć
                czarownica ciało miała hoże, naraz poczuła się stara i zmęczona.</p>
            <p class="paragraph">Tak być nie może, pomyślała, spoglądając w poczuciu winy na ropuszego trupka.
                Jeszcze tego samego dnia zaszyła się w drzewnej chatce, uprzednio zrzucając pasiecznikowi na głowę
                wszystkie
                sprawy związane z prowadzeniem pasieki. Nie trapiła się o dobry urobek i właściwą monetę, gdyż nie było
                w
                świecie bartnika i liczykrupy nad krzątającego się w jej obejściu karła. Chochlik natomiast dostał
                przykaz
                przeganiać każdego, kto zajdzie do obejścia po prośbie czy z zaproszeniem w ręku. Tych, co odstąpić nie
                będą
                chcieli, miał drapać i żądlić do skutku. A że żądło na końcu ogona i pazury człowieczych łap ociekały mu
                paskudnym jadem, to i w swej złośliwości palił się do niecnej roboty.</p>
            <p class="paragraph">Łaskotka podglądając, co się w obejściu drzewnej chatki z gośćmi wyprawia, roztropnie
                wzięła trudny okres
                wiedźmy na przeczekanie. Grasując na grodowej przystani i w okolicznych szuwarach, podkradała
                czyściochę,
                bowiem miodowy napitek jakoś nie przypadł jej do gustu, choć przecież sławny był na całe Śródmorze.
                Mężów
                nieostrożnych gwałtem brała, skoro nie dało się inaczej, a chuć wszakże paliła ją ta sama, co za młodu.
                Grodzianki, srogo rozsierdzone jej wzmożoną aktywnością, bez względu na wiek czy stan, zsolidaryzowały
                się w
                regularnych polowaniach na starą nierządnicę. Łaskotka za każdym razem sprytem je brała. Pewna swego,
                raz
                tak się rozzuchwaliła, że gdy umordowane i umoczone baby tropiły ją po szuwarach, zakradła się do jednej
                z
                grodowych chałup. Wygoniwszy dzieciarnię z izby, przydybała drzemiącego weń kmiecia. Dziatki zrazu
                popędziły
                ku jezioru, podnosząc larum, że wodna baba tatka dopadła. Zaalarmowane grodzianki natychmiast
                zainterweniowały, ale było już za późno. Mąż uzbrojonej w wałek członkini babskiej grupy szturmowej
                leżał w
                piernatach, solidnie złajdaczony. Sprośnica zaś rejterowała w ostępy, rechocząc triumfalnie. W takich
                chwilach, baby zdjęte bezsilną wściekłością, zwykle wyżywały się na swych chłopach, uznając ich
                niewinność
                za jedynie pozorną.</p>
            <p class="paragraph">- Kurewnica gwałtem cię nie wzięła! Gdybyś ty do pochędóżki skory nie był, kuśka by ci
                nie stanęła! – Raz
                usłyszał młynarz przed tym, jak dostał chochlą po plecach.</p>
            <p class="paragraph">- Jakiż to problem smagnąć ladacznicę wiosłem przez łeb, kiedy ta wleźć ci do łodzi
                próbuje!? – Pytanie to,
                często wracało pod adres rybaka, zwyczajowo zbierającego cięgi chruścianą miotłą.</p>
            <p class="paragraph">- Broniłeś się!? Schlanego do nieprzytomności a bez portek w oczeretach cię znaleźli! –
                W odpowiedzi na
                niezdatne wymówki, bednarz tradycyjnie dostawał po równo słowem i bijakiem od maselnicy.</p>
            <p class="paragraph">- Łżesz, lubieżniku ohydny! – Rzeźnik najczęściej obrywał grabiami. – Gęsiarka cię
                widziała, jakżeś z tą
                obrzydliwą demonicą pod dębem figlował!</p>
            <p class="paragraph">Te i podobne awantury, trwale wkomponowały się w sielski zgiełk błotomyjskiej
                codzienności. Takoż skrzekliwy
                chichot kazytki wespół z jej chrapliwym sapaniem. Jednym na udrękę, innym na uciechę, hedonistka to była
                pełną gębą, dosłownie i metaforycznie jak na rusałkę przystało. I nieważne, że starą.</p>
        </div>
    </main>
</body>

</html>