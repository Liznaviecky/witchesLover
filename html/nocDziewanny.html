<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="https://cdnjs.cloudflare.com/ajax/libs/normalize/8.0.1/normalize.min.css"
        integrity="sha512-NhSC1YmyruXifcj/KFRWoC561YpHpc5Jtzgvbuzx5VozKpWvQ+4nXhPdFgmx8xqexRcpAglTj9sIBWINXa8x5w=="
        crossorigin="anonymous" referrerpolicy="no-referrer" />
    <link rel="icon" href="../images/witchesLover.png">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=EB+Garamond:ital@0;1&display=swap" rel="stylesheet">
    <link rel="subdocument" href="episodes.html">
    <link rel="stylesheet" href="../css/episode.css">
    <title>Noc Dziewanny</title>
</head>

<body class="body">
    <a href="episodes.html" class="backToEpisodes">Wróć do spisu rozdziałów</a>
    <header class="header">
        <h1 class="header__title">Noc Dziewanny</h1>
        <h2>
            <a class="header__link" href="https://www.youtube.com/watch?v=lwQhCdjpyOA" target="_blank"
                rel="noreferrer noopener">
                Dobrze się czyta przy Jungle Waterfall Serenity<span class="header__span">(otworzy
                    się w nowej zakładce)</span></a>
        </h2>
    </header>

    <main>
        <div class="textBlock">
            <p class="paragraph">Mora zatańczyła z Hagalmorczykiem w audiencji pełnego księżyca, ten zaś dzielił swą
                uwagę pomiędzy dwa
                spektakle. Wyglądając zza potarganej chmury, spływał subtelnym blaskiem na omszałe gonty i opięte
                pnączami
                rdestówki strzechy. Niżej, błotomyjskie gumno prowadziło bladą poświatę przez mętne kałuże wprost do
                grodowej przystani, gdzie młodzi kawalerowie gromadzili się na ukwieconych pomostach. Nadzy i z
                męskościami
                przesłoniętymi chrzanowymi liśćmi nawoływali skore do schadzki panny. Niezamężne kobiety wzorem rusałek
                nie
                miały na sobie nic poza wiankami na głowach. Pląsając mieniącymi się w księżycowym świetle przybrzeżnymi
                wodami jeziora, uwodziły stłoczonych na skraju akwenu mężczyzn. Kawalerowie uśmiechając się do pannic
                zalotnie, przyzywali je do siebie. Jeśli któryś jakiejś się spodobał, ta ciągła go do wody, by mogli
                poznać
                się bliżej. Każdego takiego szczęściarza ziomkowie odprowadzali dopingującymi pomrukami uznania i
                zazdrości.</p>
            <p class="paragraph">Godowym tańcom błotomyjskiej młodzieży przyglądała się Łaskotka. Zakneblowana i
                przywiązana do pomostowego
                słupa mamrotała zawzięcie, kipiąc brzemienną w przekleństwa złością. Grodzianie doskonale wiedząc, że za
                żadne skarby nie przepuściłaby okazji do naprzykrzania się w czas nocnych harców, podeszli ją sposobem.
                Poświęcili na ten cel beczkę najsroższej gorzały, jaką mieli. Jeszcze przed zachodem słońca, upitą do
                nieprzytomności unieruchomili i uciszyli, co by nie zakłócała świętowania. Wolni od widma seksualnej
                napaści
                kawalerowie, mogli zatem spokojnie zabiegać o atencję powabnych panien.</p>
            <p class="paragraph">Nieopodal, na środku jeziora, w łodziach siedzieli rybacy. Żonaci, więc nie mieli czego
                szukać na przystani
                pośród młódek i młodzików. Jednak każdy liczył tamtej nocy na okazałą zdobycz, cierpliwie dzierżąc
                wędkę. Z
                kolei myśliwi, jak wędkarze, bez szansy na upolowanie hożej dzierlatki, ganiali po okolicznych lasach za
                grubą zwierzyną.</p>
            <p class="paragraph">Święto Łowów obchodzono przy każdej wiosennej pełni na cześć Dziewanny, zwanej też
                Księżycową Panią lub
                Panią łowów i księżyca. To od niej Dziewani wzięli nazwę swego królestwa. Ufali żarliwie, że Bogini stoi
                na
                straży ich harmonijnego związku z naturą. W razie potrzeby ochroni całą krainę przed agresją
                Gottlandczyków,
                wyznawców zaborczego Cierniowego Boga. Dziewanna w romantycznych utworach wędrownych bardów przemierzała
                pogranicza ostępów i ludzkich siedlisk. Dosiadała lelenia, rogatego potwora o groźnym spojrzeniu. Bestia
                słynęła z odwagi i walecznego usposobienia. W jej jadłospisie, podobnie jak u człowieka, znajdowało się
                wszystko z rzeczonym człowiekiem włącznie. Mało kto uchodził cało ze spotkania z mocarnym leleniem.
                Monstrum
                odznaczało się potężną siłą i godną ludzkiej przebiegłością. Atakując z zasadzki bądź wpędzając ofiary w
                bagienną toń, wyłuskiwało je zeń niby jagody z ciasta. Potwornemu rogaczowi oraz dosiadającej go
                Księżycowej
                Pani w nocnych przejażdżkach towarzyszyły leleki. Ptaszyska kwilące niby niemowlęta. Jednak w zupełnym
                przeciwieństwie do uroczych szkrabów, istoty te szkaradne były niczym pomieszanie wściekłej sowy z
                wronim
                trupem. Skrzydlate upiory potrafiły omamić zwierzę, a nawet człowieka. Ów pod ich wpływem tracił rozum,
                w
                następstwach czego najczęściej popełniał samobójstwo. Leleki stanowiły straż przyboczną Księżycowej
                Pani.
                Każdy Dziewan słysząc w ostępach ich niepokojący świergot, z miejsca padał na kolana, by oddać pokłon
                przejeżdżającej gdzieś w pobliżu Bogini. Kto tego nie zrobił, również padał, ale ofiarą pierzastych
                demonów.
                Wszelako te za tak niewielkie przewinienie zwykły mieszać rozum jedynie na chwilę, kilka dni najwyżej.
                Krnąbrny człowiek po niefortunnym spotkaniu z upiornymi ptaszyskami wracał do swojego obejścia, a tam
                błąkał
                się bez celu i sensu, innym na udrękę tudzież pośmiewisko. Taka nauczka już niejednemu wybiła z głowy
                zuchwalstwo czy brak pokory względem Dziewanny. Ile w tym wszystkim było prawdy? Błotomyjanie uważali,
                że
                tyle, co gwiazd na niebie w bezksiężycową noc. Spółkując czy łowiąc, skąpani w lunarnej poświacie
                pragnęli
                obcować z Boginią. Miłowali ją i czcili nade wszystko. Pławiąc się w blasku pełni, nieustannie szukali
                weń
                głębokiego pojednania z nadobną Panią łowów.</p>
            <p class="paragraph">Takoż i Miodunka jej hołdowała. Do tego niezamężna była, więc stanowiła nie lada kąsek
                dla wygłodniałych
                kawalerów. W czas pełnego księżyca, stała nago po pas w jeziorze. Jednak powód miała zgoła odmienny od
                tego,
                dla którego grodzianki hasały w błotomyjskich wodach. Księżycowe światło przy wtórze melodii świerszczy
                i
                rechotu żab niosło wieści ze świata. Tonęło w jasnych oczach wiedźmy. Mieniło się na jej alabastrowym
                ciele
                wodnymi refleksami. Zaklęty blask szeptał o śmierci syna Hagalmory, ongiś naznaczonego przez czarownice
                klątwą zaborczości. To była ważna i pilna wiadomość od wiedźm żyjących na terenach amazońskiego
                imperium.
                Czarownice z całego padołu, zrzeszone czy nie, komunikowały się ze sobą na odległość za pośrednictwem
                księżyca. Zaklinały weń szepty publiczne bądź prywatne. Nadawały je lub odczytywały wyłącznie w czas
                pełni,
                kiedy satelita miał największą moc przekazu. Natomiast kwestia hagalmorskiego mężczyzny wymagała
                bardziej
                interaktywnej i dynamicznej komunikacji, a do takiej blady przekaźnik się nie nadawał. Dlatego Miodunka
                księżycową pocztą otrzymała zaproszenie na zlot sabatów, grup czarownic zrzeszonych na rzecz snucia
                Szkarłatnej Baśni. Innymi słowy, powoływania do życia istot magicznych oraz rzucania klątw i uroków,
                niejednokrotnie na masową skalę. Zgromadzenie sabatów było wydarzeniem rzadkim i nadzwyczajnym.
                Pomniejszy
                względem niego, zlot czarownic w obrębie jednego sabatu, zwany też po prostu sabatem, odbywał się dosyć
                często. Wiedźmy zlatywały się kilka razy do roku w czas przesileń pogodowych. Wymieniały się wówczas
                wiedzą
                i doświadczeniem, zdobytymi na drodze indywidualnego poznawania natury substancji świata. Omawiały też
                ewentualne zmiany w programie i systemie nauczania prowadzonej przezeń szkoły. Do tego ustalały gdzie i
                po
                co poślą swych kochanków. Upijały się przy tym a zawzięcie plotkowały. Zasię zlot sabatów był
                ogólnoświatowym spotkaniem wszystkich wiedźm i miał oficjalny charakter. Zwoływać go mogły tylko
                zimozmory,
                protoplastki czarownic i robiły to niezwykle rzadko. Cel takiego zlotu zawsze obierano ten sam.
                Przywrócenie
                bądź zakłócenie równowagi w świecie. Miodunka była siostrą Sabatu Sędziwego Drzewa, a to znaczyło, że
                należała do grona wyjątkowo starych wiedźm, co jeszcze pamiętały czasy czartoborskich rządów. W całym
                jej
                dotychczasowym wiedźmim życiu, zlot sabatów odbył się tylko raz. Zimozmory rzuciły wtedy fatum na znany
                ludziom świat w ramach odwetu za podłą krzywdę, którą człowiek wyrządził jednej z nich. Niebo wtedy
                oszalało
                pod wpływem potężnej klątwy, spuszczając czarny deszcz, którego ziemia nie chciała pić. Skażony nim
                padół
                rodził demony, upiory i inne monstra wszędzie tam, gdzie człowiek dopuścił się podłości. Burzliwy okres
                czarnych deszczów zapisał się na osmalonych kartach historii krwią pomordowanych i wydzieliną
                potępionych.
                Ludzie w ten mroczny czas nieustannie toczyli desperackie boje z mściwymi monstrami, trzymając się
                kurczowo
                nadziei na lepsze jutro. Jakoś przetrwali, po dziś dzień napiętnowani dotykiem mściwego losu. Choć od
                pogromów minęły setki lat, a czarny deszcz nie spadł od pokoleń, z klątwą wciąż musiał się liczyć każdy,
                kogo kusił podły występek.</p>
            <p class="paragraph">Kolejny zlot sabatów, bez względu na przyczynę zwołania, zapowiadał się równie
                znamienny w skutkach.</p>
            <p class="paragraph">Miodunka, świadoma wagi nadchodzącego wydarzenia, pośpiesznie wyszła z wody.
                Zarzuciwszy luźną sukienkę,
                wróciła do drzewnej chatki, by przygotować się do drogi. Otwierając wąskie drzwi zgrzybiałego pnia,
                uwolniła
                zeń ciepły blask zaklętych ciem. Kilka owadów czym prędzej wyfrunęło z drzewa, lecz zaraz ich proste
                maciupeńkie umysły wpadły w sieć wiedźmiej jaźni. Posłuszne woli czarownicy, wleciały za nią z powrotem
                do
                środka.</p>
            <p class="paragraph">Wyłożone korą wnętrze chatki porastał bluszcz, w gąszczu którego świetliste ćmy miały
                swe grzędy. Ze stropu
                zwisały koszyki wyścielone świeżym piołunem. Miodunka trzymała weń zasuszone poronne trupki równie
                strasznych co dziwacznych stworzeń. Były to owoce śmiałych koncepcji w dziedzinie krzyżowania człowieka
                z
                płazami i gadami. Część z nich wiedźma mogłaby uznać za swoje dzieci, skoro wyhodowała je we własnym
                łonie,
                co nie trwożyło jej, ni brzydziło. Wszak córą uroczysk była. Przesiąknięta magią macica czarownicy
                stanowiła
                idealny tygiel i zarazem katalizator dla eksperymentów mogących tyleż szokować, ileż przerażać
                zwyczajnych
                ludzi.</p>
            <p class="paragraph">Jako że Miłosławowi daleko było do takowych, siedział sobie beztrosko na zydlu przy
                niewielkim stoliczku.
                Uśmiechając się półgębkiem, grał w patyczki z nie większym od ludzkiej dłoni, otyłym czymś. Niewątpliwie
                fauniści pokłóciliby się ze sobą, gdyby tylko mieli okazję pochylić się nad tym ekstraordynaryjnym
                stworzeniem. Część z nich, być może, uznałaby stworka za człowiekowatą ropuchę. Pozostali zaraz
                wystosowaliby kontrującą teorię o ropuszym człowieczku. Niechby kto jeszcze dorzucił tezę biorącą tę
                istotę
                za homunkulusa, a dyskusyjny armagedon byłby gotowy. Na szczęście Miłosław nie miał nic wspólnego z
                dociekliwym alchemikiem. Uznawszy płazoczłeka za, jak dotąd, najbardziej udany rezultat eksperymentów
                swej
                kochanki, przeszedł nad nim do porządku dziennego, a właściwie nocnego.</p>
            <p class="paragraph">Jedna z zaklętych ciem przycupnęła na liściu pnącego się po stoliczku bluszczu.
                Sprawiała wrażenie
                zaciekawionej grą w patyczki, gdy nagle została ucapiona długim, lepkim jęzorem. Otyły ropuch wziął ją
                sobie
                w nagrodę, zwyciężywszy rywala w uczciwej walce.</p>
            <p class="paragraph">- Żeby żaba mnie pokonała… – minstrel westchnął w niedowierzaniu. – Gdzie jest
                chochlik? – Spytał, podnosząc
                głowę znad stoliczka.</p>
            <p class="paragraph">- Łajdaczy się, cholera wie, gdzie – gderała wiedźma, krzątając się po chatce. – Wróci,
                gdy mu się znudzi
                albo go kto kijem obije.</p>
            <p class="paragraph">- Mioduneczko moja – Miłosław naraz posmutniał.</p>
            <p class="paragraph">- Taaak? – Miodunka zachowawczo spojrzała nań znad dzbanka przeczuwając, co się święci.
                Minstrel zawahał
                się, lecz tylko na chwilę.</p>
            <p class="paragraph">- Kochasz ty mnie prawdziwie czy to, co nas łączy, jeno iluzją jest stworzoną z mocy
                rzuconego na mnie
                uroku?</p>
            <p class="paragraph">No i masz ci los, pomyślała wiedźma w nagłym przypływie chęci wykopania ckliwego grajka
                za drzwi.</p>
            <p class="paragraph">- Jestem czarownicą – starała się hamować ze złością. – Ciążące na tobie uroki i klątwy
                na mnie nie
                działają. Wiesz o tym przecież, więc co się głupio pytasz?</p>
            <p class="paragraph">- Sam nie wiem – ciągnął bard melancholijnie. – Kiedy zdejmę tłumiące mą aurę
                bransolety, niewiasta, co w
                zasięgu mym się znajdzie, ofiarą uroku pragnienia padnie. Nie sposób takiej stanąć na drodze ku
                spełnieniu w
                mych ramionach. Po wszystkim, od afektu swego nieprawdziwego i nasienia mego baśniowego wypięknieje,
                magicznym snem zdjęta. Na koniec, wraz z nią miłosny urok się zbudzi i natychmiast ją pochwyci, a wtedy
                ona
                uczuciem zapała do mnie. Niesłychanie silnym, lecz, jak już rzekłem, urok to jedynie. Iluzja, co
                wypięknionej dziewczynie w przeciągu kilku dni z głowy i serca wyparuje, chyba że…</p>
            <p class="paragraph">- Miłko – wiedźma ostrzegawczym tonem przerwała bardowi. Strąciwszy otyłego płaza ze
                stolika, wzięła mebel
                okrakiem, mrużąc podejrzliwie oczy. – Chyba nie masz zamiaru wdać się z jakąś dziewką w romans, co? –
                Grajek
                zmieszał się, odwracając od czarownicy wzrok. Ta jednak złapała go za twarz, uniemożliwiając mu ucieczkę
                od
                pytania. – Miłko – tym razem ton Miodunki wybrzmiał groźbą, spojrzenie jej topazowych oczu zaś stało się
                dojmująco przenikliwe. – Zaraz sama poszukam w twojej łepetynie odpowiedzi.</p>
            <p class="paragraph">Minstrel doskonale zdawał sobie sprawę, że rozzłoszczona wiedźma w głowie to nic
                przyjemnego. Zatem
                natychmiast i bez owijania w bawełnę wyznał wszystko.</p>
            <p class="paragraph">- W Godomłynie jest taka dziewka, co chłop z domu ją przegnał, bo dziatwy dać mu nie
                mogła. Podły drań inną
                sobie wziął, a nieboraczka błąka się po gościńcach i polach. Rodzina jej nie przygarnie, bo i oni
                wyrodni
                są. Darmozjada pod powałą trzymać nie będą. To jej właśnie powiedzieli, a deszczową nocą zimno być
                potrafi
                tak, że zębami język posiekać sobie można. Zziębnięta nieboga do każdej zagrody we wsi zachodziła i z
                każdej
                ją przeganiano, jakby się przeciw niej zmówiono. Pomyślałem tedy, urodę jej wadliwą odmienić, co by
                chłopy
                spojrzeli nań łaskawszym okiem. Wszelako zmitygowałem się, bo przecie w Godomłynie, jak i w Barstukach,
                Cierniowego Boga wyznają, to i wnet by ją za konszachty ze złem, znaczy ze mną, do inkwizycji w
                kajdanach
                puścili, a tego bym nie zniósł.</p>
            <p class="paragraph">- Co ty się tak po cierniowych siołach plątasz? – Jęła strofować, wiedźma grajka. –
                Mało ci dramatów? Cały
                dzień traumy z ciebie niby korzenie z ziemi darłam, a teraz widzę tu i słyszę, pracę mą chcesz
                zmarnować.</p>
            <p class="paragraph">- Kiedy ja najbardziej potrzebny jestem tam, gdzie niesprawiedliwość największa –
                odrzekł zmieszany bard.
                Grajek z chęcią faworyzowałby swe przekonanie dalej, gdyby czarownica nie ofuknęła go i języka mu nie
                zakleszczyła, mocniej gniotąc policzki.</p>
            <p class="paragraph">- Nam jesteś najbardziej potrzebny! – Krzyczała, dając upust złości. – Wiedźmom, nie
                wieśniaczkom! Od
                szukania mocy po uroczyskach i destylowania jej w kotłach, zdecydowanie wolimy chędożenie! Dlatego
                powołałyśmy do życia takich jak ty! Twoje przyrodzenie z całą jego odnawialną zawartością należy do nas.
                Wara odeń obcym babom! Urody czy zdrowia im nie skąpimy, przeto możesz się zeń pokładać, lecz Szkarłatna
                Baśń nie dla nich jest, jeśli same się do nas nie zwrócą! – Zdyszana od gniewu czarownica pociągnęła
                boleśnie grajka za twarz, jakby miała w zamiarze zaraz go pocałować. – Żeby ci czasem do tego twojego
                przewrażliwionego łba nie strzeliło, wdawać się w romans z tą godomłyńską bidulą. Jeśli się tego
                dopuścisz,
                ciążące na tobie przekleństwo niewierności zadziała. W nieumarłego się obmienisz jak Chrustek, a twoja
                oblubienica ze zgryzoty po tobie zemrze i tyle ci zostanie – Miodunka karcąc Miłosława, wspomniała
                innego
                kochanka. Ów jednego razu ośmieliwszy się nawiązać głębszą relację ze śmiertelniczką, w wyniku działania
                rzuconej na niego klątwy przeistoczył się w żywego trupa.</p>
            <p class="paragraph">- A wy!? – Uniósł się Miłko w nagłym przypływie desperacji. – Zapłaczecie rzewnie nad
                mym losem jak biedna
                Dąbrówka nad Chrustkowym!? Jakoś nie widzi mi się, byście skore do takich lamentów były! Po co żeście
                mnie
                tak straszliwym fatum obłożyły!?</p>
            <p class="paragraph">- Bo z kwiatka na kwiatek skaczesz! – Czarownica puściła twarz kochanka, wstając ze
                stoliczka. – Niczym nie
                ograniczony, zaraz każdą dziewkę w czarownicę byś zmienił!</p>
            <p class="paragraph">- Otóż to! – Minstrel poderwał się z zydla w ślad za oblubienicą. – Dlaczego ja skaczę
                z kwiatka na
                kwiatek!? Dlaczego ja tak łatwo zakochuję się i pragnieniem pałam!?</p>
            <p class="paragraph">Oboje kłócili się ze sobą, siłując się spojrzeniami. Porywcze temperamenty nosiły ich
                po ciasnej chatce,
                splatając w tanecznej wymianie żywiołowo wypowiadanych myśli.</p>
            <p class="paragraph">Spłoszone scysją ćmy, niezdolne zerwać się z mentalnej uwięzi, latały w tę i we w tę.
                Natomiast otyły ropuch
                profilaktycznie schował się pod zydlem.</p>
            <p class="paragraph">- Poliamoryczny urok został na ciebie rzucony po to, byś pokochał nie jedną, a
                wszystkie czarownice z Sabatu
                Sędziwego Drzewa! Rozumiesz!? – Miodunka chciała wyjść z chatki, lecz bard zagrodził jej drogę,
                zapierając
                się o drzwi.</p>
            <p class="paragraph">- Wiedz zatem, iż coś wam się pokićkał ten urok. Zakochuję się nie tylko w was, ale i w
                każdej
                śmiertelniczce, z którą się zbliżę. Tyle że do zwyczajnych dziewcząt wrócić nie mogę, bo się jeszcze w
                romans z którąś wdam i wtenczas umrę, choć żyw pozostanę! Od samego myślenia o tym oszaleć można!</p>
            <p class="paragraph">- Nic się nam urok nie pokićkał, jeno ty niewydarzony jesteś – wiedźma odciągnęła
                grajka od drzwi i pchnęła
                go w głąb drzewa. Ten, niechcący kopnął w zydel, posyłając mebel razem z uczepionym go ropuchem prosto w
                porośniętą bluszczem okorowaną ścianę chatki. Stołeczek odbiwszy się od podświetlonych przez ćmy liści,
                upadł na ziemię, ropuch zaś zawisł na jednej z gałązek rośliny. Rechocząc popędliwie, łypał wyłupiastymi
                ślepiami, dając wyraz swemu zaniepokojeniu rozgrywającą się wewnątrz pnia sceną. – Urok poliamorii
                musiał
                wzmocnić twoje naturalne cechy, wzięte z poprzedniego życia – czarownica mówiąc tonem niezbyt
                zachęcającym
                do polemiki, docisnęła grajka do liściastej ściany. – Ostrzegłam cię ja na mokradłach, że przez to twoje
                miękkie serduszko skończysz na cierniowym stosie albo szarlatańskim straganie. Teraz jednak widzę, iż
                twa
                kochliwa natura prędzej ściągnie na ciebie los nieumarłego. Będziecie sobie z Chrustkiem za padliną po
                ostępach łazili, zawodząc do księżyca w tęsknocie za utraconym życiem wiedźmiego kochanka. Zobaczysz, że
                tak
                się stanie, jeśli się nie opamiętasz w tej swojej melancholii.</p>
            <p class="paragraph">Grajek w gorączce emocji z całych sił naparł na czarownicę. Pchając ją pod przeciwległą
                ścianę pnia, mówił
                szybko i z pasją niby recytując wstęp do namiętnej miłości.</p>
            <p class="paragraph">- Czy ja darzę ciebie i twe siostry uczuciem prawdziwym, czy z mocy uroku wziętym?
                Ledwie się u ciebie
                zatrzymałem, a już z powrotem na gościniec mnie ciągnie. Tęsknota za włóczęgą prędko w mym sercu rośnie,
                bo
                ciążąca mi klątwa niezagrzanego miejsca ją karmi. Zaś urok pragnienia niebawem taką chcicą odezwie się w
                mych lędźwiach, że po drodze i najszpetniejszej szkaradzie nie przepuszczę. Żywej bądź martwej. Każdą
                wyobracam. Nawet upiorzycę wychędożę, gdy mnie weźmie chętka. Nie moja tylko magiczna, ma się rozumieć.
                Moja
                pewnikiem nie ma tu nic do gadania, o ile w ogóle się odzywa. A gdyby mnie naszło w celibat pójść wzorem
                cierniowych mnichów, klątwa chuci wnet by mnie zagoniła na zad między uda wiedźm albo dziewek.
                Zwyczajnych
                bądź demonicznych – rozemocjonowany minstrel drżącą ręką odgarnął niesforne włosy z twarzy wpatrzonej w
                niego czarownicy. – Powiedz ty mi szczerze, Miodunka. Czy ja jeszcze jestem istotą z wolną wolą w sercu
                i
                rozumie, czy jeno bezwolnym zlepkiem klątw i uroków miotającym się po gościńcach od jednej kiecki do
                drugiej? No powiedz?</p>
            <p class="paragraph">Miodunka jak na wiedźmę przystało, była zła. Ale tylko, gdy ktoś ją rozeźlił. Dręczona
                przez kochanka, po
                raz pierwszy pozazdrościła siostrom z Sabatu Czarciej Stodoły ich absolutnego braku skrupułów. Ze swą
                złośliwą naturą i nekrofilnymi ciągotami idealnie wpasowywały się w archetyp złej wiedźmy. Kochankowie
                tych
                zdemoralizowanych do szpiku kości kobiet prześcigali się we wszelkim łajdactwie. Od awanturnictwa
                począwszy,
                przez abominację, na zbójowaniu skończywszy. Daleko im było do wrażliwych artystów pokroju Miłka.</p>
            <p class="paragraph">Miodunka patrzyła na minstrela. Ów stał przed nią z wypiekami na twarzy i lepił się do
                niej błagalnymi
                oczyma. Może warto by spróbować wymiany studenckiej między wiedźmimi szkołami, pomyślała, wiedźma.
                Czarcia
                szkoła stonowałaby ckliwość kochanków z sędziwej uczelni. Ta zaś zaszczepiłaby w stodolnych wychowankach
                odrobinę empatii. To jest dobry pomysł, zawyrokowała w duchu, rozważając przedstawienie go na
                zbliżającym
                się zlocie sabatów. Wprawdzie straciła resztki cierpliwości do wpatrującego się w nią grajka, lecz
                zachowała
                odrobinę wyrozumiałości. Zdobyła się więc na wspaniałomyślność, ale grubo podszytą gniewem.</p>
            <p class="paragraph">- Obiecałam Łaskotce, że się z nią prześpisz – mówiła ozięble jakby obrażona. – Z
                dobrej szkoły się
                wywodzisz, to i wiesz doskonale, że wodny demon po upojnej schadzce nie zapała do ciebie miłosnym
                afektem
                niby zwyczajna dziewka. Nie musisz zatem czmychać, nim się po zbliżeniu z tobą przebudzi. Nie wiesz
                natomiast, że stara rusałka nadto się z ludźmi zżyła. Jeśli ją odmłodzisz, wszystkie chłopy w
                Błotomyjach
                rozumy dlań postradają. Grodzianki jej nie zaradzą, a same w obejściach nie wydolą. Wszyscy mężowie i
                kawalerowie będą za Łaskotką po jeziornych brzegach ganiać. Pola tedy w odłóg pójdą, żywina zmarnieje, a
                miodu nie będzie komu na mocny trunek przerabiać i w świat zawozić. Miałam ci zabronić schadzki z
                kazytką, a
                złamanie zakazu mego klątwą napiętnować, lecz nie zrobię tego. Rozważ, co ci powiedziałam i niech się
                stanie
                wola twoja – czarownica ze złości odepchnęła grajka tak mocno, że ten poleciał na ścianę, gdzie
                przygniótł
                plecami wiszącego na pnączu ropucha. – Czas mi w przestworza ruszyć – córa uroczysk oznajmiła
                niecierpliwie,
                a w jej głosie pobrzmiewały wyłącznie ostre nuty. – Ważne sprawy mnie wzywają, a i ciebie klątwa zaraz w
                świat z chatki wygna. Bywaj zatem, Miłko. Nie spiesz się z ponownymi odwiedzinami. Nieprędko za tobą
                zatęsknię – porwawszy miotłę, bez żalu i nie oglądając się na kochanka, wyszła z drzewa, trzaskając
                drzwiami. Zaraz coś furgnęło i huknęło tak, że aż się koszyki w chatce rozhuśtały. O całkowitej
                nieobecności
                wiedźmy zaświadczyły świetliste ćmy, które wyzwolone z pętającej je jaźni, naraz wyfrunęły z pnia każdą
                możliwą szczeliną. Otyły płaz również zapragnął skorzystać z okazji i przejść się na zalotnie kumkające
                żaby. Niestety jego masa nie pozwoliła mu przecisnąć się przez którąkolwiek ze szpar.</p>
            <p class="paragraph">Siedzący pod liściastą ścianą grajek oglądał zawzięte choć daremne wysiłki stworka,
                przyświecając mu
                latarenką pełną magicznych ciem. W końcu ropuch, w akcie rezygnacji, klapnął na tyłek tuż obok
                Miłosława.
                Bard z cokolwiek wesołym uśmiechem na posmutniałej twarzy postanowił podzielić się z towarzyszem niedoli
                boleściwą myślą.</p>
            <p class="paragraph">- Ja też uwięziony jestem, spasiony przyjacielu. Choćbym skrzydła nocy miał jako te ćmy
                zaklęte i tak bym we
                władaniu wiedźm pozostał – westchnął smętnie. – Dlaczego mnie one nie obłożyły urokiem, za sprawą
                którego ze
                swym losem mógłbym się pogodzić? I na to pytanie, zapewne nigdy, nie poznam odpowiedzi.</p>
            <p class="paragraph">Ropuch serią przeciągłych beknięć wyraził pełne dla grajka zrozumienie i serdeczne
                współczucie.</p>
            <p class="paragraph"> Wtem drzwi do chatki skrzypnęły nieśmiało. W wybiegającym w mrok świetle latarenki
                pojawiła się potargana
                kocia głowa chochlika. Na ciekawskiej gębie kocura malowało się pytanie. Na tyle wyraźne, by ropuch z
                grajkiem mogli odczytać je bez trudu.</p>
            <p class="paragraph">Czym żeście tak wkurwili wiedźmę?</p>
        </div>
    </main>
</body>

</html>